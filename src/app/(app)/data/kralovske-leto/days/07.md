## 7. **Přijmout zodpovědnost**

Naslouchejme dnes hlasu Páně.

K čemu nás volá toto léto?

**Jsme s Davidem, který se připravuje na královskou vládu.**Stejně jako Davidův nepřítel i váš úhlavní nepřítel, ďábel, byl poražen Boží milostí. Lenost je druh rozpolcenosti vůči duchovní kázni a povinnostem, zatímco lékem je bdělé svědomí.

Modlete se, aby vás Pán osvobodil od lenosti a přijali jste královské poslání, které vám svěřil.

Modlete se za milost svobody a pokory pro všechny muže Exodu, stejně jako se oni modlí za vás.

_Ve jménu Otce i Syna i Ducha svatého. Amen._

_Pane a Učiteli mého života, osvoboď mě od ducha lhostejnosti, zoufalství, touhy po moci a planého tlachání. Místo toho mě, svého služebníka, obdaruj duchem poctivosti, pokory, trpělivosti a lásky. Ano, Pane a Králi, dej, ať vidím své vlastní hříchy a nesoudím své bratry a sestry, neboť ty jsi požehnaný na věky věků. Amen._

### Čtení z druhé knihy Samuelovy 2,1-4

_Potom se David doptával Hospodina: „Mám vystoupit do některého judského města?“ Hospodin mu řekl: „Vystup.“ David se tázal: „Kam mám vystoupit?“ On řekl: „Do Chebrónu.“ David tam tedy vystoupil i se svými dvěma ženami, s Achínoamou Jizreelskou a s Abígajilou, ženou po Nábalovi Karmelském. Také své muže, kteří byli s ním, přivedl David i s jejich rodinami. Usadili se v městech chebrónských. I přišli judští muži a pomazali tam Davida za krále nad domem judským._

### Reflexe

V dnešním čtení se David ptá Hospodina, zdali nastal čas, aby šel a byl pomazán za krále. Poté přijímá své povolání. David je pokorný muž, který nade vše staví ctnost před Hospodinem. To znamená, že ve svých nejlepších a nejpokornějších chvílích vždy nejprve hledá vůli Hospodina. Jeho pokora mu nicméně nebrání jednat. Netrápí se zbytečnými pochybnostmi, zdali je skutečně připraven stát se králem. Není Boží vůlí ochromen. David ví, že jej Hospodin povolal, a tak svou odpovědnost přijímá, ač nejprve žádá o Hospodinovo vedení.

Skutečná pokora není zoufalý pocit vlastní nedostatečnosti, který nám brání jednat. David je pokorný, nejprve hledá Hospodinovu vůli, ale pak jedná. V plnosti přijímá své pomazání. Pokud počítáme s Boží požehnáním a sami zůstáváme zcela pasivní, není to pokora, ale lenost.

Vzpomeňme na svůj křest. I my jsme byl pomazáni. Podílíme se tím na Kristově prorockém, kněžském a královském úřadu! Nepřítel zoufale touží po tom, abychom byli tak zarmouceni svým hříchem, že zapomeneme na Boží milost. Nepřítel chce zneužít naši nedostatečnost a vzbudit v nás přesvědčení, že nejsme hodni Bohu sloužit. V tom však pravá pokora nespočívá.

Pravá pokora přijímá Boží milosrdenství stejnou měrou jako Boží spravedlnost. Lenivý člověk naopak Boží milosrdenství odmítá a dává přednost sebelítosti. Místo aby usiloval o růst ve svatosti, naříká "běda mi, hříšnému" a vymlouvá se. Správně chápané Boží milosrdenství nás na cestě ke svatosti posiluje, Pán v nás vkládá důvěru, že jsme hodni a schopni svatosti. Následujme Davidův příklad – je třeba na první místo stavět Pána a hledat jeho vůli, avšak nebojme se pustit do díla, které nám svěřuje.

Jsou věci, které odmítáme pro Pána udělat, protože si myslíme, že jsme příliš slabí nebo neschopní? Předložme dned v modlitbě tuto otázku před Pána milosrdenství. Vyhraďme si čas na jeho odpověď, laskavou a pravdivou.

A nyní se v modlitbě obraťte k Bohu a rozmlouvejte s ním.

---

**Aktivity pro 7. den**

**Držme sobotní půst v rámci kvatembrových dnů**

Dnešním dnem končí tři dny pokání v tomto týdnu. Kvatembrové dny provázejí změnu ročního období, dávají možnost děkovat Bohu a konat pokání za hříchy. Jsou tedy velmi příhodné pro zahájení našich letních Královských exercicií. Kvatembrové dny následující po velikonočním období znovu zaměřují naši pozornost na trvalou potřebu pokání a obrácení. Vedou nás k tomu, abychom ve všem spoléhali na Boha a pomáhají oprošťovat se od závislostí, abychom se na něj mohli spoléhat stále plněji. Ukazují nám také sílu oběti, která náš život otevírá pro Boží milosti a duchovní požehnání. V těchto dnech se modlíme za naše duchovní a prosíme Boha, aby nás skrze ně vedl. Současně i my máme naplňovat svůj podíl na Kristově královské vládě a pomáhat kněžím modlitbou, obětí a službou.
