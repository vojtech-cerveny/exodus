## 40. **Dobrá zpověď**

Setřesme dnes ze sebe všechnu malátnost a následujme Pánovu královskou cestu.

Ptejme se: Jak chceš, abych vedl svůj duchovní boj, Pane?

**Jsme v královském paláci v Jeruzalémě**. David podléhá pokušení a dovoluje, aby ho jeho touhy odvedly od svěřených povinností. Vyhlíží z okna svého života a touží po nových impulsech, po něčem, co by jej zaujalo a bylo hodno jeho majestátu. Své postavení začal brát jako samozřejmost a ztrácí ze zřetele slávu Boží.

Modlete se, aby vás Pán osvobodil od lenosti a přijali jste královské poslání, které vám svěřil.

Modlete se za milost svobody a pokory pro všechny muže Exodu, stejně jako se oni modlí za vás.

_Ve jménu Otce i Syna i Ducha svatého. Amen._

_Pane a Učiteli mého života, osvoboď mě od ducha lhostejnosti, zoufalství, touhy po moci a planého tlachání. Místo toho mě, svého služebníka, obdaruj duchem poctivosti, pokory, trpělivosti a lásky. Ano, Pane a Králi, dej, ať vidím své vlastní hříchy a nesoudím své bratry a sestry, neboť ty jsi požehnaný na věky věků. Amen._

### Čtení z druhé knihy Samuelovy 12,1-15

_Hospodin poslal k Davidovi Nátana. Ten k němu přišel a řekl mu: „V jednom městě byli dva muži, jeden boháč a druhý chudák. Boháč měl velmi mnoho bravu a skotu. Chudák neměl nic než jednu malou ovečku, kterou si koupil. Živil ji, rostla u něho spolu s jeho syny, jedla z jeho skývy chleba a pila z jeho poháru, spávala v jeho klíně a on ji měl jako dceru. Tu přišel k bohatému muži návštěvník. Jemu bylo líto vzít nějaký kus ze svého bravu či skotu, aby jej připravil poutníkovi, který k němu přišel. Vzal tedy ovečku toho chudého muže a připravil ji muži, který k němu přišel.“ David vzplanul proti tomu muži náramným hněvem. Řekl Nátanovi: „Jakože živ je Hospodin, muž, který tohle spáchal, je synem smrti! A tu ovečku nahradí čtyřnásobně zato, že něco takového spáchal a neměl soucitu.“ Nátan Davidovi odvětil: „Ten muž jsi ty!“ [...]_

_David Nátanovi řekl: „Zhřešil jsem proti Hospodinu.“ Nátan Davidovi pravil: „Týž Hospodin tvůj hřích sňal. Nezemřeš. Poněvadž jsi však touto věcí zavinil, aby nepřátelé Hospodina znevažovali, syn, který se ti narodí, musí zemřít.“ Nátan pak odešel do svého domu._

### Reflexe

Prorok Nátan má nepříjemný úkol konfrontovat Davida. Bystře králi vypráví příběh o velké nespravedlnosti. Probudí v Davidovi dřímající morální smysl, který jsme viděli dříve. Je pobouřen a chce vědět, kdo je oním zločincem, aby ho mohl postavit před soud. Davidovi slouží ke cti, že když mu Nátan prozradí, že se příběh týká jeho osoby, okamžitě se přizná. Jakkoli bylo Davidovo předchozí jednání odporné, jeho přiznání je krásné. Je neúprosné a bezvýhradné. V tom je pro nás David velkým vzorem toho, jak se má správně zpovídat.

Nejjistější cestou z jámy lenosti je pokání. Lenost je nedostatek zájmu, duchovní otupělost. Jestliže lenost otupuje svědomí, zpověď ho zostřuje. Jak jsme si všimli ve 14. dni, Evagrius doporučoval v boji proti lenosti vyhledávat "svaté slzy". Evagrius říkal, že svaté slzy nahlodávají naši zatvrzelost. Problémem lenosti je podle Evagria to, že jsme se stali lhostejnými a máme sklon k "divokosti". Díváme se na své hříchy a jejich dopad na druhé, ale nic necítíme. Slzy nás však polidšťují; díky nim znovu cítíme k druhým a k Bohu.

David bojoval proti své lenosti slzami, jak nám ukazuje Žalm 51, který napsal jako odpověď na epizodu, kterou jsme četli:

"Smiluj se nade mnou, Bože, pro milosrdenství svoje,

pro své velké slitování zahlaď moje nevěrnosti,

moji nepravost smyj ze mne dokonale, očisť mě od mého hříchu!

Doznávám se ke svým nevěrnostem,

svůj hřích mám před sebou stále.

Proti tobě samému jsem zhřešil,

spáchal jsem, co je zlé ve tvých očích.

A tak se ukážeš spravedlivý v tom, co vyřkneš,

ryzí ve svém soudu.

Ano, zrodil jsem se v nepravosti,

v hříchu mě počala matka.

Ano, v opravdovosti máš zalíbení,

dáváš mi poznávat tajuplnou moudrost.

Zbav mě hříchu, očisť yzopem a budu čistý,

umyj mě, budu bělejší nad sníh.

Dej, ať slyším veselí a radost,

ať jásají kosti, jež jsi zdeptal.

Odvrať svou tvář od mých hříchů,

zahlaď všechny moje nepravosti.

Stvoř mi, Bože, čisté srdce,

obnov v mém nitru pevného ducha.

Jen mě neodvrhuj od své tváře,

ducha svého svatého mi neber!

Dej, ať se zas veselím z tvé spásy,

podepři mě duchem oddanosti.

[...]

Zkroušený duch, to je oběť Bohu.

Srdcem zkroušeným a zdeptaným ty, Bože, nepohrdáš!

Žalm 51,1-17

V čase modlitby si tento velký kající žalm přeříkávejte a rozjímejte nad ním.

A nyní se v modlitbě obraťte k Bohu a rozmlouvejte s ním.

---

**Aktivity pro 6. týden**

**1. Modlete se za své bratrstvo.**

Do duchovního boje vstupujete společně se svými bratry. Modlete se za sebe navzájem ve svém bratrstvu každý den. Modlete se za konkrétní bratry jménem a předkládejte Bohu konkrétní prosby. Tato modlitba mezi vámi vytvoří silnější pouto a upevní vás ve společném boji proti pýše a lenosti.

**2. Pravidelně cvičte.**

Léto skýtá více času na cvičení, ale také může svádět k tomu, abyste od pravidelného cvičení upustili. Člověk je jednotou těla a duše a disciplinovanost těla a duše spolu úzce souvisí. Posilujte své tělo, budujte svou sílu. Je-li třeba, vraťte se k pravidelnému cvičení.

**3. Zamyslete se nad svým duchovním plánem pro čas dovolené.**

Měli jste už nějakou dovolenou? Proběhlo vše, jak jste si naplánovali? Je třeba propříště něco vylepšit? Nezapomínejte, i když jste na cestách, vyhradit si čas na každodenní modlitbu.
