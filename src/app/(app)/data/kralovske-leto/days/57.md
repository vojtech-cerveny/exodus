## 57. **Bez otce není naděje**

Snažme se tento den vzchopit a připravit se k duchovnímu boji.

Ptejme se: Jak mám tento duchovní boj vést?

**Jsme na útěku z Jeruzaléma**. Poté, co se Abšalóm v Chebrónu prohlásí králem, musí David uprchnout z Jeruzaléma, jinak bude zabit. Stáváme se v tomto týdnu svědky Davidových strastí, abychom poznali, že duchovní otcovství vyžaduje víru, odvahu, pokoru a důvěru..

Modlete se, aby vás Pán osvobodil od lenosti a přijali jste královské poslání, které vám svěřil.

Modlete se za milost svobody a pokory pro všechny muže Exodu, stejně jako se oni modlí za vás.

_Ve jménu Otce i Syna i Ducha svatého. Amen._

_Pane a Učiteli mého života, osvoboď mě od ducha lhostejnosti, zoufalství, touhy po moci a planého tlachání. Místo toho mě, svého služebníka, obdaruj duchem poctivosti, pokory, trpělivosti a lásky. Ano, Pane a Králi, dej, ať vidím své vlastní hříchy a nesoudím své bratry a sestry, neboť ty jsi požehnaný na věky věků. Amen._

### Čtení z druhé knihy Samuelovy 17,15-23

_I řekl Chúšaj kněžím Sádokovi a Ebjátarovi: „Tak a tak radil Achítofel Abšalómovi a izraelským starším, já však jsem poradil tak a tak. Nyní tedy rychle pošlete Davidovi zprávu: ‚Nezůstávej přes noc ve stepních pustinách. Musíš přejít Jordán. Jinak ti, králi, hrozí záhuba, i všemu lidu, který je s tebou.‘“ Jónatan a Achímaas stáli u pramene Rogelu. Služebná šla a oznámila jim to. Oni to šli oznámit králi Davidovi; [...]_

_Řekli Davidovi: „Vydejte se na cestu a rychle přejděte vodu, neboť Achítofel dal o vás takovouto radu.“ David vstal se vším lidem, který byl s ním, a do ranního úsvitu přešli Jordán. Když Jordán přešli, nechyběl ani jeden. Když Achítofel viděl, že jeho rada provedena nebyla, osedlal osla a vydal se na cestu do svého domu ve svém městě. Udělal pořízení o svém domě a oběsil se. Umřel a byl pohřben v hrobě svého otce._

### Reflexe

Naštěstí pro Davida se Achitofelovou radou neřídil. Když si to Achitofel uvědomí, zoufá si a oběsí se, což je silná předzvěst Jidášovy sebevraždy po jeho zradě Hospodinova pomazaného.

Sebevražda je desátou nejčastější příčinou úmrtí ve Spojených státech. Počet sebevražd mezi muži je 3,5krát vyšší než mezi ženami. Nejvyšší míra sebevražd je mezi bílými muži středního věku. Muži jsou v naší kultuře pod obrovským tlakem, aby uspěli. Ať už se úspěch měří známkami, tituly, povýšením, mistrovstvím, stavem konta nebo trofejní manželkou, od mužů se očekává, že budou produkovat. Svatý Jan Pavel II. poukázal na to, že hlavní příčinou kultury smrti je ztráta smyslu pro Boha: "Když se ztratí smysl pro Boha, vzniká také tendence ztratit smysl pro člověka, jeho důstojnost a jeho život." [2]

Není-li Bůh, život nemá důstojnost, smysl ani cíl. Není-li Bůh, není ani milosrdenství. Bez otce jsme zotročeni úspěchem. Neúspěch není dovolen, protože odpuštění není k dispozici. Jsme spoutáni vrcholným perfekcionismem. **Otec dává svým dětem dvojí jistotu, kterou potřebují: Dává jim jistotu, že jsou milovány, a jistotu, že jsou schopny milovat**. Bez Boha a otců budeme jistě pochybovat jak o své milovatelnosti, tak o své schopnosti milovat. Bez lásky propadáme zoufalství.

V Malachiáš 3,24 prorok prohlašuje: “On obrátí srdce otců k synům a srdce synů k otcům, abych při svém příchodu nestihl zemi klatbou.” Malachiáš předpokládá, že život bez otců je prokletý. Život už není nádherným dobrodružstvím, ale nesnesitelným utrpením, kterému je třeba uniknout. Navzdory tomu, čemu by nás naše kultura chtěla přesvědčit, sebevražda nikdy není odvážná. Je to zoufalství.

Jak hluboká je vaše jistota, že jste milováni a schopni milovat? Svatá Terezie z Kalkaty říkávala: "Bůh nás nevolá k tomu, abychom byli úspěšní, ale abychom byli věrní". Pokud ano, jak byste měli změnit způsob, jakým hodnotíte svůj život? Bůh je dnes před vámi, aby vám oznámil, že jste milováni i schopni milovat. Promluvte si s ním o těchto věcech v dnešním čase modlitby.

A nyní se v modlitbě obraťte k Bohu a rozmlouvejte s ním.

---

**Aktivity pro 8. týden**

**1. Naplánujte další komunitní setkání.**

Podařilo se vám uspořádat letní grilování či piknik s bratrstvem nebo se sousedy? Pokud ano, jak to dopadlo? Možná byste na to mohli navázat, nebo zkusit setkání s jinou skupinou? Pokud jste setkání dosud neuskutečnili, možná se zadaří naplánovat si ho teď?

**2. Zachovejte pátek jako den pokání.**

Pátky jsou nejpříhodnějšími dny pro pokání. Daří se vám je přes léto dodržovat? Páteční sebekázeň nám dodává sílu a soustředění, ukotvuje celý týden a připravuje nás na nedělní bohoslužbu. Vytrvejte ve svých pátečních disciplínách, jako je půst a studená sprcha.

**3. Zůstávejte v kontaktu s bratrem, jenž je vaší kotvou, a modlete se za něj.**

Stůjte při sobě, je to váš společný boj! Nezanedbávejte vzájemný kontakt a nezapomínejte se jeden za druhého modlit. Pokud v tom máte rezervy, snažte se o nápravu.
