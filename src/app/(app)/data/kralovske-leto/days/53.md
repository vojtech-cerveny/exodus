## 53. **Trpět pro lásku**

Snažme se tento den vzchopit a připravit se k duchovnímu boji.

Ptejme se: Jak mám tento duchovní boj vést?

**Jsme na útěku z Jeruzaléma**. Poté, co se Abšalóm v Chebrónu prohlásí králem, musí David uprchnout z Jeruzaléma, jinak bude zabit. Stáváme se v tomto týdnu svědky Davidových strastí, abychom poznali, že duchovní otcovství vyžaduje víru, odvahu, pokoru a důvěru..

Modlete se, aby vás Pán osvobodil od lenosti a přijali jste královské poslání, které vám svěřil.

Modlete se za milost svobody a pokory pro všechny muže Exodu, stejně jako se oni modlí za vás.

_Ve jménu Otce i Syna i Ducha svatého. Amen._

_Pane a Učiteli mého života, osvoboď mě od ducha lhostejnosti, zoufalství, touhy po moci a planého tlachání. Místo toho mě, svého služebníka, obdaruj duchem poctivosti, pokory, trpělivosti a lásky. Ano, Pane a Králi, dej, ať vidím své vlastní hříchy a nesoudím své bratry a sestry, neboť ty jsi požehnaný na věky věků. Amen._

### Čtení z druhé knihy Samuelovy 15,30-37

_David pak stoupal po svahu Olivové hory, stoupal a plakal, hlavu měl zahalenou a šel bos. I všechen lid, který byl s ním, stoupal se zahalenou hlavou, stoupal a plakal. David dostal zprávu: „Achítofel je mezi spiklenci s Abšalómem.“ David pravil: „Hospodine, zhať prosím to, k čemu bude Achítofel radit!“ Když přišel David na vrchol, aby se tam klaněl Bohu, hle, vyšel mu vstříc Chúšaj Arkijský s roztrženým rouchem a hlínou na hlavě. David mu řekl: „Půjdeš-li dál, budeš mi břemenem. Vrátíš-li se do města a řekneš Abšalómovi: ‚Králi, jsem tvým služebníkem; dříve jsem byl služebníkem tvého otce, nyní budu služebníkem tvým,‘ překazíš to, k čemu bude Achítofel radit. Vždyť tam s tebou budou kněží Sádok a Ebjátar. O každém slovu z královského domu, které uslyšíš, podáš zprávu kněžím Sádokovi a Ebjátarovi. A jsou tam s nimi jejich dva synové, Achímaas Sádokův a Jónatan Ebjátarův. Po nich mi vzkážete každé slovo, které uslyšíte.“ Davidův přítel Chúšaj vstoupil tedy do města. Také Abšalóm vstoupil do Jeruzaléma._

### Reflexe

David, Hospodinův pomazaný, prchá údolím Cedronu a spolu se svými společníky stoupá s pláčem na Olivovou horu. Stejnou cestou šel Ježíš a jeho učedníci po Poslední večeři do Getsemanské zahrady o několik století později. David je zrazen Achitofelem, což předznamenává Jidášovu zradu Ježíše. David se modlí, aby Bůh zabránil naplnění Achitofelových záměrů, stejně jako se Ježíš modlí: "Otče, odejmi ode mne tento kalich …" Chúšaj může být dokonce vnímán jako postava apoštola Jana. Stejně jako se Chúšaj vrátil, aby pro Davida špehoval Abšaloma, ani Jan, který byl veleknězův známý, neutekl, když byl Ježíš zatčen, ale vešel na veleknězovo nádvoří, kde byl Ježíš vězněn (viz Jan 18,15).

Ve včerejší reflexi jsme mluvili o tom jak David opouští Archu a dnes ho přirovnáváme k Ježíši. Tento paradoxní posun však ilustruje jak tajemství viny, tak tajemství nevyzpytatelného Božího milosrdenství. Ačkoli David opouští archu, Bůh Davida neopouští. Ačkoli David zapomíná, jak ho Bůh vždy vysvobozoval, Bůh zůstává věrný své smlouvě. Bůh dodrží svůj slib, že Davidův syn bude vládnout navěky. David trpí za hříchy své i svého syna, ale bezhříšný Ježíš trpí za naše hříchy a hříchy celého světa. Stejně jako Abšalom jsme se i my kdysi vzbouřili proti Bohu a otci. Ježíš, poslušný až k smrti, nám ukazuje, jak mají žít pravé Boží děti. Ježíš je synem Davidovým i Božím.

Davidovo a Kristovo utrpení nás také konfrontuje s tajemstvím kříže. Duchovní otcovství, stejně jako křesťanský život, vždy provází kříž. Otcové se obětují pro dobro svých dětí. Ježíš nám ukazuje, že praví duchovní otcové musí být ochotni vzít na sebe utrpení způsobené selháním svých dětí. Ježíš odhaluje vykupitelskou hodnotu lidského utrpení. Přijetím kříže ve vlastním životě se otec stává zdrojem skutečné útěchy pro druhé. Dokonce se stává tvůrcem pokoje. Jak říká Izajáš: "Jeho ranami jsme uzdraveni" (Iz 53,5).

Chlapci se rozhodují mezi slastí a bolestí. Vyhledávají pohodlí a vyhýbají se nepříjemnému. V takovém povrchním mužstvím může duchovní život začít jen stěží. Chlapci chtějí bezstarostnou zábavu, zatímco otcové vytrvají i když jsou věci nudné, obtížné a bolestivé. Chlapci hledají cestu nejmenšího odporu, ale otcové hledají pravdu a dělají to co je správné. Skuteční duchovní otcové chápou, že nejlepší způsob, jak ukáznit své děti, je praktikovat sebekázeň. Otcové svým dětem ukazují, jak stanovit hranice a jak říci "ne" sobectví. \
Otcové nepřestávají milovat, i když to bolí. \
Kříž jasně odděluje muže od chlapců.

Umíte trpět za druhé? \
Jak často si stěžujete? \
Jak jste na tom se sebekázní?

A nyní se v modlitbě obraťte k Bohu a rozmlouvejte s ním.

---

**Aktivity pro 8. týden**

**1. Naplánujte další komunitní setkání.**

Podařilo se vám uspořádat letní grilování či piknik s bratrstvem nebo se sousedy? Pokud ano, jak to dopadlo? Možná byste na to mohli navázat, nebo zkusit setkání s jinou skupinou? Pokud jste setkání dosud neuskutečnili, možná se zadaří naplánovat si ho teď?

**2. Zachovejte pátek jako den pokání.**

Pátky jsou nejpříhodnějšími dny pro pokání. Daří se vám je přes léto dodržovat? Páteční sebekázeň nám dodává sílu a soustředění, ukotvuje celý týden a připravuje nás na nedělní bohoslužbu. Vytrvejte ve svých pátečních disciplínách, jako je půst a studená sprcha.

**3. Zůstávejte v kontaktu s bratrem, jenž je vaší kotvou, a modlete se za něj.**

Stůjte při sobě, je to váš společný boj! Nezanedbávejte vzájemný kontakt a nezapomínejte se jeden za druhého modlit. Pokud v tom máte rezervy, snažte se o nápravu.
