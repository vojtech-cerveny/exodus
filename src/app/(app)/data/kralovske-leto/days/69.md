## 69. **Poznej sám sebe**

Dnes je svátek svatého Jana Vianneye, patrona farních kněží. Je jedním z největších vzorů šlechetného nasazení a obětavosti pro posvěcování druhých. Pomodlete se dnes za kněze ve své farnosti.

Bůh má pro nás plán, řekněme mu dnes své ano.

Ptejme se: Vnímám královské poslání, které pro mě Pán má?

**Vracíme se do Jeruzaléma.** David nyní může opustit město Machanajim a vydává se na cestu zpět do Jeruzaléma. Rozvažujme o tom, jak moc jsou pro duchovní otcovství důležité vnitřní stálost, soucit, odpuštění, vnímavost k druhým, poznání sebe sama, naslouchání. Lidé okolo nás potřebují, abychom jim žehnali, ne jim zlořečili.

Modlete se, aby vás Pán osvobodil od lenosti a přijali jste královské poslání, které vám svěřil.

Modlete se za milost svobody a pokory pro všechny muže Exodu, stejně jako se oni modlí za vás.

_Ve jménu Otce i Syna i Ducha svatého. Amen._

_Pane a Učiteli mého života, osvoboď mě od ducha lhostejnosti, zoufalství, touhy po moci a planého tlachání. Místo toho mě, svého služebníka, obdaruj duchem poctivosti, pokory, trpělivosti a lásky. Ano, Pane a Králi, dej, ať vidím své vlastní hříchy a nesoudím své bratry a sestry, neboť ty jsi požehnaný na věky věků. Amen._

### Čtení z druhé knihy Samuelovy 20,10-15

_Pak Jóab a jeho bratr Abíšaj pronásledovali Šebu, syna Bichrího. Jeden z Jóabovy družiny stál nad Amasou a volal: „Kdo chce jít s Jóabem a kdo je Davidův, za Jóabem!“ Amasa se válel v krvi uprostřed silnice. Když ten muž viděl, že se všechen lid zastavuje, odvlekl Amasu ze silnice do pole a hodil přes něj pokrývku; viděl totiž, že každý, kdo k němu přijde, zůstává stát. Jakmile ho odklidil ze silnice, všichni muži táhli za Jóabem, aby pronásledovali Šebu, syna Bichrího. – Ten prošel všemi izraelskými kmeny až do Ábelu a Bét-maaky; také všichni Bérejci se shromáždili a šli za ním. – Jóabovi muži přišli a oblehli ho v Ábel-bét-maace. Zřídili proti městu násep a ten dosahoval k valu; všechen lid, který byl s Jóabem, se snažil strhnout hradby._

### Reflexe

Joábovi muži nyní obléhají město Abel, kam se Šeba a jeho muži uchýlili. Obléhané město je jako duše, na kterou útočí Satan. Abychom s pomocí duchovním otcům správně bránili vlastní duše i duše svých dětí, bude dobré tuto metaforu vysvětlit.

Svatý Ignác z Loyoly ve svých Duchovních cvičeních tento obraz podrobně rozvíjí. Píše:

Jednání našeho nepřítele lze také přirovnat k taktice velitele, který chce dobýt město. Vůdce vojska se utáboří, prozkoumá opevnění a obranu pevnosti a zaútočí na nejslabším místě. Stejně tak nepřítel naší lidské přirozenosti zkoumá ze všech stran všechny naše ctnosti, teologické, kardinální i morální. Tam, kde najde naši obranu věčné spásy nejslabší, tam zaútočí. (Pravidlo 14)

Svatý Ignác neříká, že by útočící vojsko bylo silnější, nebo že by mělo účinnější zbraně. Smyslem metafory je, že nepřítel objeví a využije největší slabinu pevnosti. \
Proto musíme poznat sami sebe. \
Nemůžeme čekat, až budeme obklíčeni, abychom si připravili obranu. \
Nejde o to, zda satan zaútočí, ale kdy a kde.

Průběžně si proto musíte uvědomovat své silné a slabé stránky (a svých duchovních dětí). Musíme odhodit lenost a aktivně připravovat svou obranu. Vždy pracujte na posílení své největší slabosti. Satan na vás nezaútočí bezhlavě, obecně známou taktikou útoku. Ale až poté, co vás důkladně a pečlivě prostuduje, zahájí útok speciálně naplánovaný tak, aby se dostal na vaše nejslabší místo. Posílením nejslabšího místa posílíte celou pevnost. Vaším nejslabším místem mimochodem nemusí být hříchy. Může to být jakýkoliv vzorec myšlení, vnímání nebo chování, který vás činí zranitelnými. Může to být i tak jednoduchá věc, jako je starost o to, co si myslí ostatní, dobré jídlo nebo přílišné vyčerpání.

Uvědomte si, z jakých hříchů se nejčastěji zpovídáte. Pak si uvědomte věci, které vás obvykle znejišťují. Dovolte, aby vás opakující se hříchy a sklíčenost upozornily na nejslabší stránku vaší osobnosti. Jak můžete tuto stránku posílit? \
Poté, dospějete s Pánem ke konkrétnímu závěru, promluvte si o svém nejslabším místě se svou kotvou a upřímně si promluvte o tom, co pro jeho posílení aktivně uděláte.

A nyní se v modlitbě obraťte k Bohu a rozmlouvejte s ním.

---

**Aktivity pro 10. týden**

**1. Alespoň jednou týdně držte “svatou hodinku”.**

V závěru exercicií Královského léta se chceme zaměřit na to, jak nás lenost brzdí v duchovním boji. David si také uvědomil, že do bitvy o své království se musí zapojit aktivně.

Z neblahých důsledků Davidovy nečinnosti pramení poučení, abychom nepolevovali v duchovních disciplínách, zejména v modlitbě. S modlitbou je možné vše. Bůh působí a koná, když se mu odevzdáme a dovolíme mu, aby žil v nás a skrze nás. V tomto je skutečná podstata duchovního boje. Za všech okolností vytrvejte v každodenní modlitbě a nelitujte žádných obětí k tomu, aby ve vašem životě Bůh zůstával na prvním místě. To vám dodá potřebnou vnitřní sílu k plnění vašich povinností.

**2. Otcové, modlete se se svými dětmi.**

Modlit se s dětmi a přivádět je k Bohu je klíčovým aspektem vaší královské role. David měl svým dětem věnovat mnohem více pozornosti. Svým dětem nemůžeme dát nic většího, než jim předat svoji víru.To znamená ukazovat jim lásku a náklonnost Boha Otce a současně je k Otci přivádět v modlitbě.

Modlitba otevírá vaší rodině dveře k Bohu, modlitbou vyprošujete jeho přítomnost ve vašem společném životě. Modlete se společně s manželkou a dětmi každý den, i kdyby to mělo být jen krátce. Pomáhejte svým dětem rozvíjet návyk modlitby. Je to ten největší dar duchovního otcovství.

**3. Nedovolte, aby technika ve vašem životě dostávala přednost před ostatními lidmi.**

Pamatujte, k čemu technika slouží, a nedopusťte, aby překročila svůj vymezený prostor. Technologické výdobytky se snadno mohou stát nástroji lenosti a odvádět od povinností vůči Bohu a druhým. Mějte kontrolu nad tím, jak je používáte, a nedovolte, aby narušovaly vaše vztahy a plnění povinností. Investujte svůj čas do lidí místo do věcí a věnujte se těm, které máte rádi. Pokud se potřebujete ukáznit, udělejte úpravy ve svém životního plánu a používání technologií do něj zahrňte.
