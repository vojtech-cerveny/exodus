## 60. **Nebuduj pomníky svému já**

Dnes je svátek Ježíšových prarodičů, svatého Jáchyma a Anny. Díky své víře se mohli podílet na dějinách spásy a přivést na svět Matku našeho Spasitele. Pro náš vlastní rodinný život mohou být vzorem toho, že se vždy máme snažit především sloužit Bohu.

Naslouchejme tento den hlasu našeho Pána.

Ptejme se: Co a jak mám konat, abych překonával svou lenost?

**Stáváme se svědky bitvy s Abšalómem.** David shromažďuje své vojsko a vysílá je do bitvy s Abšalómovými silami. Na Davidově příkladu lze vidět, jak důležité je uchovat si naději, pokorně přiznat svoji duchovní chudobu a neztrácet soudnost, i když zrovna prožíváme zármutek či neúspěch.

Modlete se, aby vás Pán osvobodil od lenosti a přijali jste královské poslání, které vám svěřil.

Modlete se za milost svobody a pokory pro všechny muže Exodu, stejně jako se oni modlí za vás.

_Ve jménu Otce i Syna i Ducha svatého. Amen._

_Pane a Učiteli mého života, osvoboď mě od ducha lhostejnosti, zoufalství, touhy po moci a planého tlachání. Místo toho mě, svého služebníka, obdaruj duchem poctivosti, pokory, trpělivosti a lásky. Ano, Pane a Králi, dej, ať vidím své vlastní hříchy a nesoudím své bratry a sestry, neboť ty jsi požehnaný na věky věků. Amen._

### Čtení z druhé knihy Samuelovy 18,16-18

_Pak Jóab zatroubil na polnici a lid přestal Izraele pronásledovat; Jóab v tom lidu zabránil. Abšalóma vzali, hodili ho v lese do veliké strže a navršili na něj převelikou hromadu kamenů. Celý Izrael se rozutekl, každý ke svému stanu. Abšalóm si ještě za svého života postavil v Královské dolině posvátný sloup. Řekl si totiž: „Nemám syna, jenž by zachoval památku mého jména,“ a nazval ten posvátný sloup svým jménem. Dodnes se nazývá Ruka Abšalómova._

### Reflexe

Z Abšalomových slov: "Nemám syna, který by zachoval mé jméno v paměti," učenci usuzují, že jeho synové museli zemřít v dětství. Vzhledem k tehdejší dětské úmrtnosti by to nebylo velkým překvapením. Davidův prvorozený syn Amnón zemřel mladý rukou Abšaloma. Jeho první syn s Batšebou také zemřel v dětském věku. Pro nás je zde zajímavější Abšalomova touha postavit sám sobě pomník.

Jak nám ukázal svatý Ignác v meditaci o Dvou praporech, ďábelská metoda svádění duší spočívá v tom, že je přiměje toužit po bohatství a pak po slávě, která z bohatství plyne, z čehož pramení pýcha a všechny ostatní neřesti. Lidé přirozeně touží zanechat na této planetě svou stopu. Filantropové rádi staví školy, tělocvičny, nemocnice, útulky pro bezdomovce a jakékoli jiné stavby, které pak nesou jejich jméno. Chceme zanechat něco hmatatelného, co by nás proslavilo a ostatním připomínalo naši velikost.

Taková zdánlivá štědrost a dobročinnost může člověka nevědomky polapit do pasti lásky k bohatství, slávě a pýše. Dobří lidé mohou každou neděli navštěvovat mši svatou, a přesto stát pevně pod Satanovým praporem. Naše schopnost ospravedlnit si věci, které chceme, je nekonečná. Je neuvěřitelně snadné přilnout k domu, práci, autu, portfoliu, titulu, vztahu, pověsti nebo jakémukoliv jinému "neškodnému" bohatství. Ještě nebezpečnější a odpornější by bylo, kdyby otec využíval své děti a jejich úspěchy k naplnění svých vlastních snů a k tomu, aby si tak zajistil slávu, uznání nebo ocenění. Jak nás varuje svatý Jan od Kříže, nezáleží na tom, zda je pták přivázán řetězem nebo nití, stejně nemůže vzlétnout k nebesům.

Duchovní otcovství musí být zakořeněné ve skutečné duchovní pokoře. Království, které budují praví otcové, není z tohoto světa a není jejich vlastní, protože budují Boží království. Duchovní otcové nepotřebují stavět pomníky, protože jejich odkazem je rozkvět a svatost jejich duchovních dětí v jedinečné osobnosti každého z nich. Otcovské požehnání se nesnaží prodloužit vlastní památku, ale povzbudit druhé, aby s důvěrou a nadějí kráčeli svým životem vpřed. Jak to vyjádřil Ježíš: "Já jsem přišel, aby měli život a měli ho v hojnosti" (Jan 10,10). Paradoxně opět platí, že otec, který zapře sám sebe a obětuje svůj život za druhé, nebude nikdy zapomenut.

Jaké krásné věci tě těší a jak by tě mohly polapit? \
Jak zuřivě chráníš a buduješ svou vlastní pověst? \
Jaké jsou tvé pomníky? Jak omlouváš svou touhu po jejich budování?

Promluvte si o tom všem s Ježíšem.

A nyní se v modlitbě obraťte k Bohu a rozmlouvejte s ním.

---

**Aktivity pro 9. týden**

**1. Soustřeďte se na svůj duchovní boj s leností.**

Nacházíte se uprostřed duchovní bitvy, berete svoji zodpovědnost vážně? Snažíte se bojovat jak za své vlastní duchovní dobro, tak za ty, kteří jsou svěření do vaší péče? Podléháte v něčem své lenosti? Co potřebujete v duchovní oblasti překonat, co vás brzdí?

Bůh vás volá k životu ve svobodě Božích synů, odhoďte proto všechna pouta která vám brání a rozptylují vás. Pusťte se do boje s novým zápalem a pamatujte, že nebojujete jen za sebe, ale i za druhé.

**2. Zamyslete se nad svým plánem života.**

Exercicie Královského léta vrcholí, čekají nás závěrečné týdny a je na čase provést bilanci svého “plánu života”. Co vám dobře fungovalo a co ne? Je ještě zapotřebí provést nějaké změny či úpravy?

**3. Pokračujte v setkávání svého bratrstva.**

Navzdory uvolněnému letním režimu se snažte o co nejčastější společný kontakt. Pokud není možné se setkávat osobně, dávejte si o sobě vzájemně vědět telefonem či přes internet. K tomu, abychom se dokázali vymanit z lenosti a zaměřili se na královskou službu druhým, je vzájemná podpora bratří nezbytná.
