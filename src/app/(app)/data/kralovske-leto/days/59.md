## 59. **Ke kterému táboru se přidáš?**

Dnes je svátek apoštola Jakuba Většího, jednoho ze tří Ježíšových nejbližších učedníků. Položil svůj život za Pána v Jeruzalémě, kde hlásal Kristovu vládu a svrchovanost a král Herodes Agrippa mu za to nechal setnout hlavu. Stejně jako on i my se snažme následovat Krista celým svým životem.

Naslouchejme tento den hlasu našeho Pána.

Ptejme se: Co a jak mám konat, abych překonával svou lenost?

**Stáváme se svědky bitvy s Abšalómem.** David shromažďuje své vojsko a vysílá je do bitvy s Abšalómovými silami. Na Davidově příkladu lze vidět, jak důležité je uchovat si naději, pokorně přiznat svoji duchovní chudobu a neztrácet soudnost, i když zrovna prožíváme zármutek či neúspěch.

Modlete se, aby vás Pán osvobodil od lenosti a přijali jste královské poslání, které vám svěřil.

Modlete se za milost svobody a pokory pro všechny muže Exodu, stejně jako se oni modlí za vás.

_Ve jménu Otce i Syna i Ducha svatého. Amen._

_Pane a Učiteli mého života, osvoboď mě od ducha lhostejnosti, zoufalství, touhy po moci a planého tlachání. Místo toho mě, svého služebníka, obdaruj duchem poctivosti, pokory, trpělivosti a lásky. Ano, Pane a Králi, dej, ať vidím své vlastní hříchy a nesoudím své bratry a sestry, neboť ty jsi požehnaný na věky věků. Amen._

### Čtení z druhé knihy Samuelovy 18,6-15

_I vytáhl lid do pole proti Izraeli. K bitvě došlo v Efrajimském lese. Izraelský lid tam byl Davidovými služebníky poražen. V ten den došlo k velké porážce, bylo dvacet tisíc padlých. Bitva se rozšířila po celé té zemi a les toho dne pohltil více lidu než meč. Abšalóm narazil na Davidovy služebníky, a jak ujížděl na mezku, vběhl mezek pod větvoví velikého posvátného stromu a on v tom stromě uvázl hlavou, takže se ocitl mezi nebem a zemí; mezek, na němž jel, běžel dál. Uviděl to nějaký muž a oznámil to Jóabovi: „Hle, viděl jsem Abšalóma visícího na posvátném stromě.“ Jóab řekl muži, který mu to oznámil: „Když jsi ho viděl, proč jsi ho tam nesrazil k zemi? Byl bych ti dal deset šekelů stříbra a jeden pás.“ Ale ten muž Jóabovi odvětil: „I kdybych dostal na ruku tisíc šekelů stříbra, nevztáhl bych ruku na královského syna. Na vlastní uši jsme přece slyšeli, co král přikázal tobě, Abíšajovi a Itajovi: ‚Jen mi dejte pozor na mládence Abšalóma!‘ Mám být sám proti sobě? Před králem se přece pranic neukryje, ba ty sám by ses proti mně postavil.“ Jóab řekl: „Nebudu se tu s tebou zdržovat.“ Popadl tři oštěpy a vrazil je Abšalómovi do srdce; ten byl ještě v objetí toho posvátného stromu živý. Deset Jóabových zbrojnošů Abšalóma obstoupilo a ubili ho k smrti._

### Reflexe

Když si představíme Abšaloma, jak visí na stromě a má probodnuté srdce, nemůžeme to nesrovnat s ukřižovaným Pánem. Abšalom se náhodou zachytí za vlasy. Ježíš pokládá svůj život dobrovolně. Abšalom si uzurpuje trůn a dostává, co si zaslouží. Ježíš přijímá Otcovu vůli a přijímá trest, který si zasloužíme my. Abšalom se vzbouří. Kristus je poslušný až k smrti.

Dějiny spásy, a zejména Davidův život, znovu a znovu ukazují základní pravidlo duchovního zákona, nevyhnutelnou příčinu a následek : "Ano" Bohu vede k požehnání, ale "ne" Bohu přináší prokletí. Cestou k pokoji je poslušnost, cestou k válce je neposlušnost. Zatímco kajícníci naleznou milosrdenství, vzpurní naleznou soud. Když se Maria modlí své fiat ("Ať se mi stane, jak říkáš"), Lucifer křičí své non serviam ("Nebudu sloužit!").

To neznamená, že "ano" Bohu nikdy nevede k utrpení. Mariino "ano" ji přivedlo až k patě kříže. Nicméně zlo a utrpení existují kvůli hříchu, nikdy ne kvůli Bohu. Tím, že nám Bůh dal svobodnou vůli, dal nám možnost říci mu "ne". Kdyby nás nutil, abychom ho milovali, nebyla by láska skutečnou láskou. Zákonem duchovní reality je, že "ano" Bohu nás vždy vede blíže k věčnému životu, pro který nás stvořil. Je pro nás těžké to přijmout, protože zlo se rádo maskuje za dobro. Satan je podvodník. Farizeové, kteří zabili Krista, i Joáb, který zabil Abšaloma, byli přesvědčeni, že oni jsou ti dobří.

Svatý Ignác z Loyoly odhaluje satanovy podvody ve své slavné "Meditaci o dvou praporech". Představuje si dvě velké bojové zástavy a pod nimi utábořené armády. Jedna standarta patří Satanovi a jeho ďáblům, druhá Kristu a jeho následovníkům. Satanův bojový plán spočívá v tom, že chce každou duši polapit tím, že ji nejprve zláká k bohatství, pak k slávě a nakonec k pýše, z níž pramení všechny ostatní neřesti. Kristus nabízí svým učedníkům ze všech národů protijed proti satanovým jedům. Snaží se přitáhnout duše nejprve k lásce k chudobě, pak je naučit ochotně snášet potupy, z nichž pak pramení pokora a všechny ostatní ctnosti. Satanův plán je cestou tohoto světa: bohatství, sláva a moc. Kristovou cestou jsou blahoslavenství: chudoba, pokora a milosrdenství.

Do kterého tábora chcete skutečně patřit? \
Rozjímejte dnes o této volbě.

A nyní se v modlitbě obraťte k Bohu a rozmlouvejte s ním.

---

**Aktivity pro 9. týden**

**1. Soustřeďte se na svůj duchovní boj s leností.**

Nacházíte se uprostřed duchovní bitvy, berete svoji zodpovědnost vážně? Snažíte se bojovat jak za své vlastní duchovní dobro, tak za ty, kteří jsou svěření do vaší péče? Podléháte v něčem své lenosti? Co potřebujete v duchovní oblasti překonat, co vás brzdí?

Bůh vás volá k životu ve svobodě Božích synů, odhoďte proto všechna pouta která vám brání a rozptylují vás. Pusťte se do boje s novým zápalem a pamatujte, že nebojujete jen za sebe, ale i za druhé.

**2. Zamyslete se nad svým plánem života.**

Exercicie Královského léta vrcholí, čekají nás závěrečné týdny a je na čase provést bilanci svého “plánu života”. Co vám dobře fungovalo a co ne? Je ještě zapotřebí provést nějaké změny či úpravy?

**3. Pokračujte v setkávání svého bratrstva.**

Navzdory uvolněnému letním režimu se snažte o co nejčastější společný kontakt. Pokud není možné se setkávat osobně, dávejte si o sobě vzájemně vědět telefonem či přes internet. K tomu, abychom se dokázali vymanit z lenosti a zaměřili se na královskou službu druhým, je vzájemná podpora bratří nezbytná.
