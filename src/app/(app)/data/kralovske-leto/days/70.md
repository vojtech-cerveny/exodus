## 70. **Naslouchej moudrosti**

Bůh má pro nás plán, řekněme mu dnes své ano.

Ptejme se: Vnímám královské poslání, které pro mě Pán má?

**Vracíme se do Jeruzaléma.** David nyní může opustit město Machanajim a vydává se na cestu zpět do Jeruzaléma. Rozvažujme o tom, jak moc jsou pro duchovní otcovství důležité vnitřní stálost, soucit, odpuštění, vnímavost k druhým, poznání sebe sama, naslouchání. Lidé okolo nás potřebují, abychom jim žehnali, ne jim zlořečili.

Modlete se, aby vás Pán osvobodil od lenosti a přijali jste královské poslání, které vám svěřil.

Modlete se za milost svobody a pokory pro všechny muže Exodu, stejně jako se oni modlí za vás.

_Ve jménu Otce i Syna i Ducha svatého. Amen._

_Pane a Učiteli mého života, osvoboď mě od ducha lhostejnosti, zoufalství, touhy po moci a planého tlachání. Místo toho mě, svého služebníka, obdaruj duchem poctivosti, pokory, trpělivosti a lásky. Ano, Pane a Králi, dej, ať vidím své vlastní hříchy a nesoudím své bratry a sestry, neboť ty jsi požehnaný na věky věků. Amen._

### Čtení z druhé knihy Samuelovy 20,16-22

_Tu jedna moudrá žena zavolala z města: „Slyšte, slyšte! Povězte prosím Jóabovi: Přistup sem a já k tobě promluvím.“ Když se k ní přiblížil, žena se ho zeptala: „Ty jsi Jóab?“ Odpověděl: „Jsem.“ Řekla mu: „Vyslechni slova své otrokyně.“ Odvětil: „Poslouchám.“ Pokračovala: „Kdysi se říkávalo: Je nutno doptat se v Ábelu a přesně tak to provést. Jsme pokojné, věrné izraelské město. A ty usiluješ umořit město, matku v Izraeli. Proč chceš pohltit Hospodinovo dědictví?“ Jóab odpověděl: „Toho jsem dalek, toho jsem dalek! Nechci je pohltit ani zničit. Věc se má jinak. Muž z Efrajimského pohoří, jenž se jmenuje Šeba, syn Bichrího, pozdvihl ruku proti králi, proti Davidovi. Vydejte ho, jen jeho samotného, a já od města odtáhnu.“ Žena Jóabovi řekla: „Nuže, bude ti hozena přes hradby jeho hlava.“ Pak šla ta žena se svou moudrou radou ke všemu lidu. Šebovi, synu Bichrího, uťali hlavu a hodili ji Jóabovi. Ten zatroubil na polnici a rozešli se od města, každý ke svým stanům. Jóab se vrátil do Jeruzaléma ke králi._

### Reflexe

Navzdory své násilnické a impulzivní povaze si Joáb najde čas, aby moudrou ženu vyslechl. Díky tomu je vzpoura ukončena, město je ušetřeno a Jóab a jeho vojáci se mohou v klidu vrátit domů. Naslouchání den a je nezbytnou součástí duchovního otcovství.

Kromě toho, že naslouchání otce posiluje, utěšuje a doprovází jeho děti, je naslouchání také zdrojem informací pro jeho správné rozhodování. Kdykoli učiníme špatné rozhodnutí, je obvykle založeno na chybějících nebo špatných informacích. V naší netrpělivosti a tendenci vrhnout se do akce můžeme být jako muži v pokušení nenaslouchat a předpokládat, že už víme vše, co potřebujeme vědět. Satan, Otec lži, rád překrucuje informace a klame nás lží. Jedním z hlavních úkolů našich andělů strážných je totiž odhalovat nám lži zlých duchů. Způsob, jak se vyhnout špatným rozhodnutím, tedy spočívá v tom, že budeme shromažďovat co nejvíce informací, zejména nasloucháním. Musíme naslouchat svým duchovním otcům, svým duchovním dětem, své bratrské skupině, svým andělům strážným, hlasu svědomí a moudrým ženám v našem životě. Pohledy moudrých žen doplňují pohledy našich duchovních otců.

Moudrou ženou par excellence je Panna Maria. Ona je doslova Sídlem moudrosti a chce tuto moudrost předávat duchovním otcům. Tak jako moudrá žena z Ábelu nechala useknout hlavu Šebovi, tak Panna Maria rozdrtí hlavu dávnému hadovi. Mariino poselství pro nás nejlépe vystihují dvě věty, které jsou jí připisovány v evangeliích. Nejprve odpovídá andělu Gabrielovi svým slavným fiat: "Ať se mi stane podle tvého slova" (Lk 1,38). Toto "ano" Bohu ruší hříšné "ne" první ženy, Evy. Maria tak nahrazuje Evu jako "Matka všech živých", protože skrze ni k nám přichází život víry, věčný život. V jejím "ano" můžeme vyslovit své vlastní "ano" Bohu. Druhá věta pochází z Mariiných pokynů služebníkům na svatební hostině v Káně: "Udělejte, cokoli vám řekne" (Jan 2,5). Na těchto dvou radách Panny Marie je postaven celý křesťanský život.

Když Ježíš visel na kříži, řekl nám: "Hle, vaše matka" (Jan 19,27). Maria nám připomíná, že život a láska otce se nikdy netýkají jeho samotného. Jeho poslání je spíše o velikosti Páně, jak nám to říká Maria: "Má duše velebí Pána" (Lk 1,46). Otcovství muže má ztělesňovat Boží otcovství a jeho lásku k milovaným dětem.

Jak dobře nasloucháte? \
Věnujete se ženám ve svém životě? Jaký je váš vztah k Panně Marii? \
V dnešní modlitbě si odpovězte s naším Pánem a jeho Matkou na tyto otázky.

A nyní se v modlitbě obraťte k Bohu a rozmlouvejte s ním.

---

**Aktivity pro 10. týden**

**1. Alespoň jednou týdně držte “svatou hodinku”.**

V závěru exercicií Královského léta se chceme zaměřit na to, jak nás lenost brzdí v duchovním boji. David si také uvědomil, že do bitvy o své království se musí zapojit aktivně.

Z neblahých důsledků Davidovy nečinnosti pramení poučení, abychom nepolevovali v duchovních disciplínách, zejména v modlitbě. S modlitbou je možné vše. Bůh působí a koná, když se mu odevzdáme a dovolíme mu, aby žil v nás a skrze nás. V tomto je skutečná podstata duchovního boje. Za všech okolností vytrvejte v každodenní modlitbě a nelitujte žádných obětí k tomu, aby ve vašem životě Bůh zůstával na prvním místě. To vám dodá potřebnou vnitřní sílu k plnění vašich povinností.

**2. Otcové, modlete se se svými dětmi.**

Modlit se s dětmi a přivádět je k Bohu je klíčovým aspektem vaší královské role. David měl svým dětem věnovat mnohem více pozornosti. Svým dětem nemůžeme dát nic většího, než jim předat svoji víru.To znamená ukazovat jim lásku a náklonnost Boha Otce a současně je k Otci přivádět v modlitbě.

Modlitba otevírá vaší rodině dveře k Bohu, modlitbou vyprošujete jeho přítomnost ve vašem společném životě. Modlete se společně s manželkou a dětmi každý den, i kdyby to mělo být jen krátce. Pomáhejte svým dětem rozvíjet návyk modlitby. Je to ten největší dar duchovního otcovství.

**3. Nedovolte, aby technika ve vašem životě dostávala přednost před ostatními lidmi.**

Pamatujte, k čemu technika slouží, a nedopusťte, aby překročila svůj vymezený prostor. Technologické výdobytky se snadno mohou stát nástroji lenosti a odvádět od povinností vůči Bohu a druhým. Mějte kontrolu nad tím, jak je používáte, a nedovolte, aby narušovaly vaše vztahy a plnění povinností. Investujte svůj čas do lidí místo do věcí a věnujte se těm, které máte rádi. Pokud se potřebujete ukáznit, udělejte úpravy ve svém životního plánu a používání technologií do něj zahrňte.
