## 78. **Obilný mlat**

Ani dnes nedovolme, aby nás ovládla lenost a pýcha.

Ptejme se: Jsem odhodlán i nadále s nimi bojovat?

**Velebíme Boha spolu s Davidem,** v okamžicích vítězství i ve chvíli, kdy přichází trest. David se stal lepším otcem a lepším králem, protože se poučil ze svých chyb. Boží odměnou za jeho pokání a osobní proměnu jsou Davidovi nová vítězství a nová požehnání.

Modlete se, aby vás Pán osvobodil od lenosti a přijali jste královské poslání, které vám svěřil.

Modlete se za milost svobody a pokory pro všechny muže Exodu, stejně jako se oni modlí za vás.

_Ve jménu Otce i Syna i Ducha svatého. Amen._

_Pane a Učiteli mého života, osvoboď mě od ducha lhostejnosti, zoufalství, touhy po moci a planého tlachání. Místo toho mě, svého služebníka, obdaruj duchem poctivosti, pokory, trpělivosti a lásky. Ano, Pane a Králi, dej, ať vidím své vlastní hříchy a nesoudím své bratry a sestry, neboť ty jsi požehnaný na věky věků. Amen._

### Čtení z druhé knihy Samuelovy 24,15-25

_Hospodin tedy dopustil na Izraele mor od toho jitra až do určeného času. I pomřelo z lidu od Danu až k Beer-šebě sedmdesát tisíc mužů. Pak vztáhl anděl svou ruku nad Jeruzalém, aby v něm šířil zkázu. Ale Hospodina pojala nad tím zlem lítost. I řekl andělu, jenž šířil mezi lidem zkázu: „Dost, již přestaň.“ Hospodinův anděl byl právě u humna Aravny Jebúsejského. Když David uviděl anděla bijícího lid, pravil Hospodinu: „Hle, já jsem zhřešil a já jsem se provinil; co však učinily tyto ovce? Buď tedy tvá ruka proti mně a proti domu mého otce!“ Téhož dne přišel Gád opět k Davidovi a řekl mu: „Vystup a postav Hospodinu na humně Aravny Jebúsejského oltář.“ David vystoupil podle Gádova slova, jak Hospodin přikázal. [...] David tedy koupil to humno i ten skot za padesát šekelů stříbra. I vybudoval tam David Hospodinu oltář a obětoval zápalné a pokojné oběti. Hospodin prosby za zemi přijal a pohroma byla od Izraele odvrácena.._

### Reflexe

Davidův život nám připomíná několik věcí, které jsme se v uplynulých týdnech naučili. \
První z nich jsou důsledky hříchu. David se znovu přesvědčuje, že jeho hříchy mají dopad nejen na něj, ale i na jeho děti, národ a vlastně na všechny lidi. Kvůli jeho soupisu muselo zemřít sedmdesát tisíc lidí. Duchovní otcové by našli novou sílu odolat pokušení, kdyby si uvědomili, že jejich hříchy ublíží jejich dětem. Když otcové myslí jen na sebe, jsou slabí. Když však dělají věci z lásky ke svým dětem, zbavují se strachu a nalézají v sobě opravdové hrdinství.

Druhá důležitá připomínka v Davidově pokání. David mnoho hřešil, ale díky Boží milosti se také pokorně kál. Jedním z nejdůležitějších způsobů, jak otec formuje své děti, je přiznání vlastních chyb. Děláme to, když dovolíme svým dětem, aby nás viděly chodit ke zpovědi. Dovolte jim, aby od vás často slyšely slova: "Je mi to líto". Nikdy se nevymlouvejte, ale přijměte svou hříšnost, zranitelnost a omylnost. Nikdy se nezapomínejte učit od těch, kterým sloužíte.

David pyká za své hříchy a modlí se za Izrael. Staví oltář a přináší oběti za svůj lid. Duchovní otcovství není možné bez modlitby a oběti. Přimlouvejte se za své děti každý den. Postavte kolem nich hradbu duchovní podpory. Bděte nad jejich duší i tělem. Proste o přímluvu svatého Josefa a Pannu Marii. Proste o pomoc jejich strážné anděly. \
Postavte ve svém domě oltář, kam můžete denně přinášet své prosby.

Nakonec nám David připomíná důležitost rozlišování a skutečnost, že Bůh ze zla vždy dokáže vytěžit dobro. Davidův oltář je postaven na mlatě, tedy na místě, kde se šlapala pšeničná stébla, aby se oddělila zrna od plev. Jistě si vzpomínáte, že pojem rozlišování vychází z oddělování pšenice od plev. Duchovní otcové jsou uprostřed svých rodin učiteli, kteří pomáhají druhým přijímat pšenici pocházející od Boha a odmítat plevy pocházející od nepřítele. Biblisté říkají, že Aravnovo humno, kde David přináší oběť aby odvrátil pohromu, bude v budoucnu místem Šalomounova chrámu. Překrásného Božího domu. \
Bůh opět přetváří v krásu to, co se zdálo zničeno hříchem.

Život krále Davida nás naučil mnohému o lenosti a duchovním otcovství. Nyní je čas uvést to do praxe. Tvoříš život, staráš se o něj a chráníš ho? \
Tvým posláním je žehnat, ne proklínat lidi kolem sebe. \
V dnešním čase modlitby požádejte Otce, aby vám dal svou vlastní lásku k vašim dětem, abyste je mohli milovat tak, jak je miluje On.

A nyní se v modlitbě obraťte k Bohu a rozmlouvejte s ním.

---

**Aktivity pro 11. týden**

**1. Modlete se za to, abyste si z exercicií Královského léta odnesli konkrétní inspiraci.**

Identifikovali jste některé z výzev, které provázely Davida v jeho životních zápasech, ve svém vlastním životě? Co jste se o sobě dozvěděli, když jste přemýšleli o pýše, o lenosti a o královském poslání, kterým je duchovní otcovství? Modlete se za konkrétní inspiraci, kterou byste si mohli z letošního léta odnést. Víte, co potřebujete, abyste v tomto boji i nadále vytrvali?

**2. Připravte se na boj v rámci půstu konaného k poctě sv. archanděla Michaela.**

V exerciciích Královského léta jsme se zaměřili na to, jakým způsobem se nás z boje snaží vyřadit lenost. Příští týden zahájíme Svatomichaelský půst, který se více zaměřuje přímo na duchovní boj proti našim démonickým nepřátelům. To nám pomůže ještě přímočařeji se zaměřit na podstatu boje, který ve svém životě svádí každý křesťan. Existují duchovní nepřátelé, kteří se nás snaží odvrátit od Krista a našich povinností. Pod praporem svatých Božích andělů budeme rozjímat nad tím, jakou roli můžeme zaujmout v tomto velkém duchovním boji, který zuří v dnešním světě.

**3. Zamyslete se nad tím, zda jste dostatečně bdělí v péči o své blízké.**

Neřest, ať už pramení z lenosti, pýchy nebo jiného hříchu, se nikdy netýká jen samotného hříšníka. Viděli jsme, jaký chaos vnesla Davidova lenost do jeho rodiny. Bez ohledu na to, v jaké se nacházíte životní situaci, přemýšlejte o svých zodpovědnostech a o tom, jak váš vnitřní život ovlivňuje lidi okolo vás. Jak si stojíte? Je zapotřebí něco změnit? Předložte to Bohu v modlitbě a požádejte ho, aby vám ve vaší péči o druhé požehnal.
