## 24. **Nepochopení lásky**

Předstupme před Pána s radostí a vděčností.

Ptejme se: Daří se mi rozpoznávat, kde se v mém životě prosazuje lenost či pýcha?

**Jsme v Jeruzalémě a čekáme na Archu úmluvy.** Dosud jsme sledovali příběh Davida jako velmi rozvážného a trpělivého vladaře, nyní však začne jednat zbrkle. Místo aby se řídil pokyny Hospodina, chce David běh událostí uspíšit. Následky jsou katastrofické.

Modlete se, aby vás Pán osvobodil od lenosti a přijali jste královské poslání, které vám svěřil.

Modlete se za milost svobody a pokory pro všechny muže Exodu, stejně jako se oni modlí za vás.

_Ve jménu Otce i Syna i Ducha svatého. Amen._

_Pane a Učiteli mého života, osvoboď mě od ducha lhostejnosti, zoufalství, touhy po moci a planého tlachání. Místo toho mě, svého služebníka, obdaruj duchem poctivosti, pokory, trpělivosti a lásky. Ano, Pane a Králi, dej, ať vidím své vlastní hříchy a nesoudím své bratry a sestry, neboť ty jsi požehnaný na věky věků. Amen._

### Čtení z druhé knihy Samuelovy 6,6-7

_Když přišli k Nákonovu humnu, vztáhl Uza ruku k Boží schráně a zachytil ji, protože spřežení vybočilo z cesty. Hospodin vzplanul proti Uzovi hněvem. Bůh ho tam pro neúctu zabil a on tam při Boží schráně zemřel._

### Reflexe

Opět vidíme někoho, kdo nedbá Božích příkazů. Bůh dal v Exodu 25 konkrétní pokyny, jak a kdo může nést archu. David, stejně jako před ním Azael nebo Jóab, se nechá unést a přepravuje archu po svém, a ne v souladu s Boží vůlí. David dal Archu naložit sice na "nový vůz", ale měl ji dát nést muži na tyčích z akáciového dřeva.

Zdá se, že se Uzo jen snažil zabránit tomu, aby Archa spadla. Možná měl nějaký zlý úmysl, nebo se chtěl dotknout tohoto posvátného předmětu, aby se přesvědčil, zda je to všechno, co se o něm říká pravda. Vypravěč však chce, abychom věděli jen to, jak přísně Hospodin špatné zacházení se svou přítomností trestá.

Když si čteme moderní komentáře, největší otázkou pro vědce je, jak mohl Bůh lásky tak krutě potrestat zdánlivě nevinnou chybu. To ukazuje, že moderní chápání lásky je zkreslené, příliš sentimentální. Mluvíme o Boží lásce, jako by to byl plyšový oceán plný něžností. Bůh nás miluje bezpodmínečně, přijímá nás a vychází nám vstříc takovým, jací jsme. Panuje však pocit, že jsme všichni tak křehcí a nejistí a že to, co opravdu potřebujeme, je "božské poplácání po zádech". Takto pojatá Boží láska ho redukuje na jakéhosi kosmického životního kouče nebo roztleskávače. Nabýváme dojmu, že naše chyby a nedostatky se Boha ve skutečnosti netýkají, a pokud ano, vyvolávají v něm pouze lítost, nikoli hněv.

Mnoho lidí, kteří dnes mluví o Boží lásce, nedokáže pochopit momenty, jako je tento v Písmu - kdy Boží láska nedokáže tolerovat ani zdánlivě nevinné chyby, jako byla ta Uzova. Možná, že současný pohled na Boží lásku jako na "božské poplácávání po zádech" nejistého lidstva není přesný. \
Řekněme si to jasně: tento pohled na Boží lásku je nebiblický; je to produkt naší lenivé doby. \
Nechceme, aby od nás Boží láska něco vyžadovala. Chceme, aby to bylo něco, co nám umožní cítit se útulně a pohodlně v naší neschopnosti a hříšnosti. Jinými slovy, nechceme, aby nás Boží láska vytrhla z naší lenosti. Jakýkoli pohled na Boží lásku, který slouží k ospravedlnění morální laxnosti, je falešný a zavrženíhodný. Je třeba se mu postavit.

Je pravda, že neexistuje hřích, který by Bůh po vyznání nemohl odpustit. \
Z toho však nevyplývá, že Boží odpuštění je nedbalé nebo lhostejné. Bohu na nás velmi záleží, a proto nedovolí, abychom Ho, naše největší dobro, přehlíželi. Špatné chápání Boží lásky, jako jakéhosi slepého potvrzení našeho životního stylu či identity (pouhá lítost nad naším hříchem) je pohled, který způsobuje naši lenost, naši morální zkaženost.

Nechali jste se svést falešným chápáním Boží lásky, v němž Bůh svůj lid netrestá ani neočišťuje? Zůstali jste v hříchu nebo jste přehlíželi hřích druhých s tím, že vás Bůh stejně miluje? Předstupte dnes upřímně před Pána v modlitbě a naslouchejte jeho pravdivé odpovědi.

A nyní se v modlitbě obraťte k Bohu a rozmlouvejte s ním.

---

**Aktivity pro 4. týden**

**1. Uspořádejte společnou svatojánskou oslavu s táborákem.**

Narozeniny Jana Křtitele byly ve středověku považovány za střed léta (dnešní terminologií - letní slunovrat). V tento den se začíná zkracovat délka dnů, což odpovídá Janovu výrok, že on se musí umenšovat a Ježíš růst (viz Jan 3,30). Narození Ježíše pak připadá na čas zimního slunovratu, kdy se dny začínají opět prodlužovat. V předvečer svátku sv. Jana se slavila svatojánská noc, lidé se scházeli okolo ohňů, slavili a tancovali.

Svatojánská noc letos připadá na pátek 23. června. Zkuste uspořádat společnou oslavu u táboráku jako bratrstvo nebo rodina. Je to skvělá příležitost, jak oslavit svátek sv. Jana Křtitele a také poděkovat Bohu za požehnání, která přináší letní období.

**2. Dodržujte závazek každodenní modlitby.**

Dovolíte-li, aby se vás zmocnil démon lenosti, víte co bude jeho prvním cílem? Ďábel využije všechny možné prostředky, aby vás přiměl modlitbu odkládat, případně aby ji narušoval všemožným rozptýlením.

Každodenní modlitba stojí v základu všeho, oč se snažíme. Modlitba otevírá dveře Božímu působení v našem životě a tím nám pomáhá překonávat lenost a pýchu a bránit se duchovnímu nepříteli.

Dodržujte závazek každodenní modlitby, ať to stojí, co to stojí.

**3. Hlídejte si, jak využíváte informační technologie.**

Lenost se může vplížit i skrze nesprávné využívání technologií. Přeskakujeme-li od jednoho rozptýlení k druhému, ztrácíme tím energii a nedostává se nám pak času na modlitbu a na druhé lidi. Zrevidujte své návyky a je-li to zapotřebí, proveďte nutné změny.
