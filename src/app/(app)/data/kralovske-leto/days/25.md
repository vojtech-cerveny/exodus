## 25. **Lenost a trucovitost**

Předstupme před Pána s radostí a vděčností.

Ptejme se: Daří se mi rozpoznávat, kde se v mém životě prosazuje lenost či pýcha?

**Jsme v Jeruzalémě a čekáme na Archu úmluvy.** Dosud jsme sledovali příběh Davida jako velmi rozvážného a trpělivého vladaře, nyní však začne jednat zbrkle. Místo aby se řídil pokyny Hospodina, chce David běh událostí uspíšit. Následky jsou katastrofické.

Modlete se, aby vás Pán osvobodil od lenosti a přijali jste královské poslání, které vám svěřil.

Modlete se za milost svobody a pokory pro všechny muže Exodu, stejně jako se oni modlí za vás.

_Ve jménu Otce i Syna i Ducha svatého. Amen._

_Pane a Učiteli mého života, osvoboď mě od ducha lhostejnosti, zoufalství, touhy po moci a planého tlachání. Místo toho mě, svého služebníka, obdaruj duchem poctivosti, pokory, trpělivosti a lásky. Ano, Pane a Králi, dej, ať vidím své vlastní hříchy a nesoudím své bratry a sestry, neboť ty jsi požehnaný na věky věků. Amen._

### Čtení z druhé knihy Samuelovy 6,8-10

_Též David vzplanul, neboť se Hospodin prudce obořil na Uzu, a proto nazval to místo Peres-uza (to je Uzovo zbořenisko); jmenuje se tak dodnes. V onen den pojala Davida bázeň před Hospodinem. Řekl: „Jak by mohla Hospodinova schrána vejít ke mně?“ Proto David nechtěl přenést Hospodinovu schránu k sobě do Města Davidova. David ji dal tedy dopravit do domu Obéd-edóma Gatského._

### Reflexe

Zdá se, že si David svou chybu neuvědomuje, ani nechápe svou odpovědnost za to, co se stalo Uzovi. Nenařídil nějaký smuteční obřad, jak tomu bylo v minulosti. Zdá se, že se cítí být Bohem oklamán. Jako by nevrle utrousil: "Dobře, Hospodine! Jestli hraješ takhle, tak si beru své hračky a jdu domů."

Jak jsme včera řekli, David s přenesením archy do Jeruzaléma trochu spěchal. Než aby ji nesli muži na tyčích z akáciového dřeva, volí rychlejší způsob - nechává Archu převézt na voze taženém voly. Když se mu to nepodaří, rozhazuje rukama a rozčileně říká: "Jak může Hospodinova archa přijít ke mně?". \
A pak překvapivě předává archu cizinci, Obed-edomovi z Gátu.

David si myslel, že prokazuje Bohu velkou laskavost, a tak očekává, že jeho neuctivou zbrklost Bůh přehlédne. Myslíme si, že by Bůh měl hrát podle našich pravidel, když se modlíme a chodíme do kostela? Nedodržujeme církevní předpisy (jako je hodinový půst před přijetím svatého přijímání) a ospravedlňujeme se myšlenkami o zbytečném puritánství? V čase modlitby myslíme na jiné věci? \
“Zapomínáme” vyznat hřích, za který se stydíme, protože víme, že i hříchy, které skutečně zapomeneme vyznat, jsou odpuštěny? \
Zamyslete se nad svým přístupem ke křesťanskému životu v dnešní modlitbě a dejte Pánu čas, aby vám odpověděl. \

A nyní se v modlitbě obraťte k Bohu a rozmlouvejte s ním.

---

**Aktivity pro 4. týden**

**1. Uspořádejte společnou svatojánskou oslavu s táborákem.**

Narozeniny Jana Křtitele byly ve středověku považovány za střed léta (dnešní terminologií - letní slunovrat). V tento den se začíná zkracovat délka dnů, což odpovídá Janovu výrok, že on se musí umenšovat a Ježíš růst (viz Jan 3,30). Narození Ježíše pak připadá na čas zimního slunovratu, kdy se dny začínají opět prodlužovat. V předvečer svátku sv. Jana se slavila svatojánská noc, lidé se scházeli okolo ohňů, slavili a tancovali.

Svatojánská noc letos připadá na pátek 23. června. Zkuste uspořádat společnou oslavu u táboráku jako bratrstvo nebo rodina. Je to skvělá příležitost, jak oslavit svátek sv. Jana Křtitele a také poděkovat Bohu za požehnání, která přináší letní období.

**2. Dodržujte závazek každodenní modlitby.**

Dovolíte-li, aby se vás zmocnil démon lenosti, víte co bude jeho prvním cílem? Ďábel využije všechny možné prostředky, aby vás přiměl modlitbu odkládat, případně aby ji narušoval všemožným rozptýlením.

Každodenní modlitba stojí v základu všeho, oč se snažíme. Modlitba otevírá dveře Božímu působení v našem životě a tím nám pomáhá překonávat lenost a pýchu a bránit se duchovnímu nepříteli.

Dodržujte závazek každodenní modlitby, ať to stojí, co to stojí.

**3. Hlídejte si, jak využíváte informační technologie.**

Lenost se může vplížit i skrze nesprávné využívání technologií. Přeskakujeme-li od jednoho rozptýlení k druhému, ztrácíme tím energii a nedostává se nám pak času na modlitbu a na druhé lidi. Zrevidujte své návyky a je-li to zapotřebí, proveďte nutné změny.
