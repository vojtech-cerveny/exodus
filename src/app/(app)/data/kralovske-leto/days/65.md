## 65. **Modlete se a odpouštějte**

Bůh má pro nás plán, řekněme mu dnes své ano.

Ptejme se: Vnímám královské poslání, které pro mě Pán má?

**Vracíme se do Jeruzaléma.** David nyní může opustit město Machanajim a vydává se na cestu zpět do Jeruzaléma. S mnohými z těch, na které narazil při útěku, se během svého návratu znovu setkává v situaci, která je zcela odlišná nejen politicky, ale též na rovině emocionální. Mezi nepokojnými severními kmeny, které se účastnily neúspěšné revolty, mezitím ničemný Šeba podněcuje k další vzpouře. Rozvažujme o tom, jak moc jsou pro duchovní otcovství důležité vnitřní stálost, soucit, odpuštění, vnímavost k druhým, poznání sebe sama, naslouchání. Lidé okolo nás potřebují, abychom jim žehnali, ne jim zlořečili.

Modlete se, aby vás Pán osvobodil od lenosti a přijali jste královské poslání, které vám svěřil.

Modlete se za milost svobody a pokory pro všechny muže Exodu, stejně jako se oni modlí za vás.

_Ve jménu Otce i Syna i Ducha svatého. Amen._

_Pane a Učiteli mého života, osvoboď mě od ducha lhostejnosti, zoufalství, touhy po moci a planého tlachání. Místo toho mě, svého služebníka, obdaruj duchem poctivosti, pokory, trpělivosti a lásky. Ano, Pane a Králi, dej, ať vidím své vlastní hříchy a nesoudím své bratry a sestry, neboť ty jsi požehnaný na věky věků. Amen._

### Čtení z druhé knihy Samuelovy 19,17-24

_Tu si pospíšil Benjamínec Šimeí, syn Gérův z Bachurímu, a sestoupil s judskými muži králi Davidovi vstříc. Bylo s ním tisíc mužů z Benjamína, též služebník Saulova domu Síba s patnácti svými syny a dvaceti otroky. Dorazili k Jordánu před králem a přešli brod, aby převedli králův dům a aby se králi zalíbili. Šimeí, syn Gérův, padl před králem, jenž se chystal přejít Jordán, a řekl králi: „Nechť mi to můj pán nepokládá za vinu a nechť nevzpomíná, čím se jeho otrok provinil v ten den, kdy král, můj pán, vycházel z Jeruzaléma; nechť to král nechová v srdci. Vždyť tvůj otrok ví, že zhřešil. Dnes však jsem přišel z celého Josefova domu první, abych sestoupil králi, svému pánu, vstříc.“ Tu se ozval Abíšaj, syn Serújin: „Což nebude Šimeí usmrcen za to, že zlořečil Hospodinovu pomazanému?“ David však prohlásil: „Co je vám do mých záležitostí, synové Serújini! Zase se mi dnes stavíte na odpor. Dnes by měl být v Izraeli někdo usmrcen? Což nevím, že jsem dnes nad Izraelem opět králem?“ Šimeímu král potom řekl: „Nezemřeš.“ A král mu přísahal._

### Reflexe

Šimei, Saulův příbuzný, který předtím Davida proklínal a házel po něm kameny, nyní padá před králem a prosí ho o odpuštění. David opět prokazuje svou pokoru a milosrdenství tím, že mu ochotně odpouští. Možná právě Davidova pokora, s níž přijal Šimeiovo proklínání, více než jeho vítězství nad Abšalomem, pohnula Šimeiho k pokání a prosbě o odpuštění. David "byl tísněn a sužován, ale neotevřel ústa" (Iz 53,7).

Duchovní otcové musí vědět, kdy mají mluvit a kdy mlčet. Slova otce mohou být dětem požehnáním, ale i prokletím. Ubližování slovy bývá hodnoceno jako "ne tak zlé jako fyzické zneužívání". Zneužívání je však zneužívání bez ohledu na to, zda je fyzické nebo slovní. Slova mají moc zmrzačit člověka na celý život. Svatý Jakub nás nabádá, abychom byli "rychlí k naslouchání, pomalí k mluvení, pomalí k hněvu" (Jak 1,19). \
O nebezpečí jazyka píše: \
Každý druh zvířat a ptáků, plazů a mořských živočichů bývá krocen a je zkrocen druhem lidským, ale jazyk neumí zkrotit nikdo z lidí. Je to nepokojné zlo, plné smrtonosného jedu. Jím dobrořečíme Pánu a Otci, a jím také zlořečíme lidem, učiněným podle Boží podoby. Z týchž úst vychází žehnání i zlořečení. Moji bratři, tak to nemá být! (Jakub 3,7-10)

Když se svaté Terezie z Kalkaty ptali na radu pro manželské páry, řekla: "Modlete se a odpouštějte." Podobně musí postupovat i duchovní otcové. Modlete se, protože sami nemůžete naplnit své povolání. Vaše povolání je nad vaše síly. Odpusťte, protože zadržování zášti vás zničí. Zášť otravuje duši, zatímco odpuštění je naopak nejvyšším lidským činem, nejušlechtilejší formou lásky. Duchovní otcové musí napodobovat krále Davida i Pána Ježíše, který se z kříže modlil: "Otče, odpusť jim, neboť nevědí, co činí" (Lk 23,34).

Jak jste ochotni naslouchat? \
Jak rychle se necháte vytočit? \
Když žertujete se svou rodinou, jste někdy sarkastičtí nebo neomaleně zraňujete city? \
Komu potřebujete odpustit? Od koho potřebujete odpuštění? \
Pomodlete se Otče náš a zdůrazněte: "Odpusť nám naše viny, jako i my odpouštíme našim viníkům." \
Upřímně se to pomodlete a pak podle toho žijte.

A nyní se v modlitbě obraťte k Bohu a rozmlouvejte s ním.

---

**Aktivity pro 10. týden**

**1. Alespoň jednou týdně držte “svatou hodinku”.**

V závěru exercicií Královského léta se chceme zaměřit na to, jak nás lenost brzdí v duchovním boji. David si také uvědomil, že do bitvy o své království se musí zapojit aktivně.

Z neblahých důsledků Davidovy nečinnosti pramení poučení, abychom nepolevovali v duchovních disciplínách, zejména v modlitbě. S modlitbou je možné vše. Bůh působí a koná, když se mu odevzdáme a dovolíme mu, aby žil v nás a skrze nás. V tomto je skutečná podstata duchovního boje. Za všech okolností vytrvejte v každodenní modlitbě a nelitujte žádných obětí k tomu, aby ve vašem životě Bůh zůstával na prvním místě. To vám dodá potřebnou vnitřní sílu k plnění vašich povinností.

**2. Otcové, modlete se se svými dětmi.**

Modlit se s dětmi a přivádět je k Bohu je klíčovým aspektem vaší královské role. David měl svým dětem věnovat mnohem více pozornosti. Svým dětem nemůžeme dát nic většího, než jim předat svoji víru.To znamená ukazovat jim lásku a náklonnost Boha Otce a současně je k Otci přivádět v modlitbě.

Modlitba otevírá vaší rodině dveře k Bohu, modlitbou vyprošujete jeho přítomnost ve vašem společném životě. Modlete se společně s manželkou a dětmi každý den, i kdyby to mělo být jen krátce. Pomáhejte svým dětem rozvíjet návyk modlitby. Je to ten největší dar duchovního otcovství.

**3. Nedovolte, aby technika ve vašem životě dostávala přednost před ostatními lidmi.**

Pamatujte, k čemu technika slouží, a nedopusťte, aby překročila svůj vymezený prostor. Technologické výdobytky se snadno mohou stát nástroji lenosti a odvádět od povinností vůči Bohu a druhým. Mějte kontrolu nad tím, jak je používáte, a nedovolte, aby narušovaly vaše vztahy a plnění povinností. Investujte svůj čas do lidí místo do věcí a věnujte se těm, které máte rádi. Pokud se potřebujete ukáznit, udělejte úpravy ve svém životního plánu a používání technologií do něj zahrňte.
