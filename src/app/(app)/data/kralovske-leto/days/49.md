## 49. **Nepřivlastňuj si, co ti nepatří**

Snažme se být tento den otevření Boží otcovské lásce.

Ptejme se: Jak mám tuto lásku projevovat těm, kdo jsou svěřeni do mé péče?

**Stáváme se svědky chaosu v Davidově domácnosti**. Hříchy krále Davida, zejména to, jak zanedbává své děti, mají katastrofální důsledky pro jednotlivé osoby i pro celý národ. Nechť je nám to připomínkou toho, abychom si vážili daru duchovního otcovství.

Modlete se, aby vás Pán osvobodil od lenosti a přijali jste královské poslání, které vám svěřil.

Modlete se za milost svobody a pokory pro všechny muže Exodu, stejně jako se oni modlí za vás.

_Ve jménu Otce i Syna i Ducha svatého. Amen._

_Pane a Učiteli mého života, osvoboď mě od ducha lhostejnosti, zoufalství, touhy po moci a planého tlachání. Místo toho mě, svého služebníka, obdaruj duchem poctivosti, pokory, trpělivosti a lásky. Ano, Pane a Králi, dej, ať vidím své vlastní hříchy a nesoudím své bratry a sestry, neboť ty jsi požehnaný na věky věků. Amen._

### Čtení z druhé knihy Samuelovy 15,1-6

_Později si Abšalóm opatřil vůz, koně a padesát mužů, kteří před ním běhali. Abšalóm za časného jitra stával při cestě u brány. Každého muže, který měl spor a přicházel ke králi k soudu, si Abšalóm zavolal a vyptával se: „Z kterého jsi města?“ Když odpověděl: „Tvůj služebník je z toho a toho izraelského kmene,“ Abšalóm mu řekl: „Pohleď, tvá záležitost je dobrá a správná, ale od krále nemůžeš čekat vyslyšení.“ A Abšalóm dodával: „Kdybych já byl ustanoven v zemi soudcem, zjednal bych spravedlnost každému, kdo by ke mně se svým sporem a právní záležitostí přišel.“ Když se pak někdo přiblížil, aby se mu poklonil, vztáhl ruku, uchopil ho a políbil. Tímto způsobem se Abšalóm choval k celému Izraeli, který přicházel ke králi k soudu. Tak Abšalóm lstivě získával srdce izraelských mužů._

### Reflexe

Abšalóm se chce zviditelnit. Pořídí si honosný vůz a sestaví si doprovod. Každý den vstává brzy ráno a zaujímá výsostné postavení u jeruzalémské brány, aby každý, kdo přijde za králem, musel mluvit nejdříve s ním. Vede kampaň. Krade srdce lidí. A komu? Svému otci. \
 Ačkoli Davidova nepřítomnost a zanedbávání povinností umožňuje Abšalómovi, aby toho dosáhl, a Abšalómovu iniciativu lze v danou chvíli považovat za chvályhodnou, děje se tu něco nesmírně zlověstného. Toto spiknutí, s cílem svrhnout krále Davida, Hospodinova pomazaného, je ve skutečnosti touhou svrhnout Boha.

Matkou Abšalóma a jeho sestry Támar byla Maaka, dcera talmajského krále Gešúra. Obyvatelé Gešúru byli pohané, které Jozue a Izraelci nikdy nedokázali ze země vyhnat. Žili uprostřed Izraelitů, přestože uctívali falešného boha v podobě býka. Poté, co Abšalóm zavraždil Amnóna, uprchl do království svého děda, které bylo na východ od Galilejského jezera. Talmaj svého vnuka jistě povzbuzoval, aby zavrhl Boha Izraele a vrátil se k pohanskému bohu svých předků. Támar a Maaka mezitím zůstaly v Jeruzalémě zhrzené a plné zášti vůči Davidovi, jeho lidu a jeho Bohu.

Stejně jako se Abšalóm rozhodl zavrhnout svého otce a Boha, kterého uctíval, tak i naše kultura odmítá otcovství a Boha. Důsledky takové vzpoury jsou dnes stejně ničivé jako v Davidově království. V Davidově době se Abšalóm staral více o sebe než o Izraelce. Dnes se lidé nestarají o společné dobro, zajímají je pouze jejich vlastní záležitosti. Místo aby se naše společnost přizpůsobila pravdě objektivního morálního řádu, chce sama rozhodovat o tom, co je pravda, a neustále nově definovat realitu, dobro a zlo.

Jsme liknaví vůči tomu, na čem nejvíce záleží. Vážíme si vědy, svobody a nezávislosti, zatímco víře, poslušnosti a důvěře se vysmíváme. Zdá se, že za všechny problémy světa může samotné otcovství: patriarchát. Velká část současného zmatku kolem genderové ideologie přímo vyplývá z odmítání otcovství. Tyto věci naplňují svět úzkostí a nutí otce dále se zříkat svých otcovských zodpovědností. Když nemáme nikoho, kdo by nám ukázal nepříjemnou tvář reality, stává se svoboda prokletím. Ta nás zahlcuje množstvím alternativ a variant, uvádí nás ve zmatek skrze vnitřní rozpory a zahlcuje zbytečnostmi.

Jakým způsobem se snažíte prosadit vy? V čem vaše hříchy "okrádají" Boha? Navzdory tomu, že naše kultura odmítá Boha a otce, svět potřebuje otce více než kdy jindy. Jste jako Boží muž připraveni a ochotni přijmout své poslání duchovního otce?

A nyní se v modlitbě obraťte k Bohu a rozmlouvejte s ním.

---

**Aktivity pro 7. týden**

**1. Rozjímejte o svém povolání.**

Přešli jsme do druhé poloviny exercicií Královského léta. Po zkoumání příčin lenosti nyní obrátíme pozornost k tomu, jak nad leností vítězit tím, že přijmeme své královského povolání a budeme obětavě sloužit druhým. Víte, k čemu konkrétně vás Bůh volá?

Bůh každého z nás povolal, abychom s ním vstoupili do vztahu adoptivního synovství. Toto je základem každého životního povolání. Bůh nás rovněž může povolat do manželství a rodiny nebo k zasvěcenému životu. Kromě těchto velkých povolání nás také volá ke konkrétním způsobům služby a práce pro dobro druhých.

Všechna tato povolání jsou aspekty královského života, který k nám přichází od Krista. Jsme povoláni k tomu, abychom byli syny Krále, abychom přijímali zodpovědnost za své rodiny či za církev a abychom pracovali pro dobro druhých plněním úkolů, které nám byly uloženy. Kristovo království šíříme tím, že k těmto povoláním přistupujeme s důvěrou k Bohu. Bůh nám nějakým způsobem svěřil péči o druhé. Jak na tento úkol odpovídáme? Modlíme se denně za všechny, kdo jsou svěřeni do naší péče?

**2. Udělejte si čas na bratrstvo.**

Jak probíhají vaše bratrská setkání? Pokud vaše letní setkávání vázlo, obnovte společný kontakt a snažte se bratrské pouto oživit.

**3. Zrevidujte svůj životní plán pro toto léto.**

Jak se vám daří skloubit práci, dovolenou, modlitbu a čas strávený s rodinou? Funguje váš plán tak, aby vás posiloval v duchovním boji s pokušením či špatnými návyky? Nebo je zapotřebí provést nějaké změny? Svěřte svůj plán Bohu v modlitbě a proste o dobrou kázeň a správné načasování.
