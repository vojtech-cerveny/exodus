## 74. **“Ubránil mě, protože si mě oblíbil”**

Ani dnes nedovolme, aby nás ovládla lenost a pýcha.

Ptejme se: Jsem odhodlán i nadále s nimi bojovat?

**Velebíme Boha spolu s Davidem,** v okamžicích vítězství i ve chvíli, kdy přichází trest. David se stal lepším otcem a lepším králem, protože se poučil ze svých chyb. Boží odměnou za jeho pokání a osobní proměnu jsou Davidovi nová vítězství a nová požehnání.

Modlete se, aby vás Pán osvobodil od lenosti a přijali jste královské poslání, které vám svěřil.

Modlete se za milost svobody a pokory pro všechny muže Exodu, stejně jako se oni modlí za vás.

_Ve jménu Otce i Syna i Ducha svatého. Amen._

_Pane a Učiteli mého života, osvoboď mě od ducha lhostejnosti, zoufalství, touhy po moci a planého tlachání. Místo toho mě, svého služebníka, obdaruj duchem poctivosti, pokory, trpělivosti a lásky. Ano, Pane a Králi, dej, ať vidím své vlastní hříchy a nesoudím své bratry a sestry, neboť ty jsi požehnaný na věky věků. Amen._

### Čtení z druhé knihy Samuelovy 22,1-20

_Slova této písně přednášel David Hospodinu v den, kdy jej Hospodin vysvobodil ze spárů všech jeho nepřátel i ze spárů Saulových. Pravil: „Hospodine, skalní štíte můj, má pevná tvrzi, můj vysvoboditeli, Bože můj, má skálo, utíkám se k tobě, štíte můj a rohu spásy, nedobytný hrade, moje útočiště, zachránce můj, ty mě před násilím zachraňuješ! Když jsem vzýval Hospodina, jemuž patří chvála, byl jsem zachráněn před svými nepřáteli. Ovinuly mě příboje smrti, zachvátily mě dravé proudy Ničemníka, provazy podsvětí se kolem mne stáhly, dostihly mě léčky smrti. V soužení jsem vzýval Hospodina, ke svému Bohu jsem volal. Uslyšel můj hlas ze svého chrámu, mé volání proniklo až k jeho sluchu. [...] Nepříteli mocnému mě vyrval, těm, kdo nenáviděli mě, kdo zdatnější byli. Přepadli mě v den mých běd, ale Hospodin mě podepíral. Učinil mě volným, ubránil mě, protože si mě oblíbil._

### Reflexe

Poté, co se David vrátil na bojiště a setřásl ze sebe lenost, vrátila se mu do srdce i píseň. David opět píše žalmy k oslavě Hospodina. Biblisté se domnívají, že tato kapitola byla do 2. knihy Samuelovy vložena později, protože se jedná o slova žalmu 18. Bez ohledu na to výstižně zachycuje vděčnost a moudrost člověka, kterého Hospodin opakovaně zachránil.

Důležité jsou zejména dva body. Jedním z nich je Davidovo vyznání, že jeho nepřítel je silný, dokonce i na něj příliš silný. To platí i pro nejsilnější duchovní otce dnes. Síly pekla a dokonce i moc naší kultury jsou pro nás příliš silné. Ať se snažíme sebevíc, nedokážeme ochránit sebe ani své blízké před pokušením. Svět, tělo a ďábel jsou obři jako Goliáš. Přemoci je lze pouze Pánovou mocí. I kdybychom dokázali uniknout hříchu, nikdo z nás není silnější než nástrahy smrti. Jen Ježíš Kristus nás zachrání před zoufalstvím Šeolu. Pouze s Boží pomocí můžeme doufat, že ochráníme a ubráníme ty, které milujeme.

Dalším významným bodem je Davidovo vědomí, že Bůh ho vysvobodil, protože v něm měl zalíbení. Mnoho otců je v pokušení arogance a tvrdohlavosti, ale někteří jsou v pokušení sebelítosti. Nespornou překážkou duchovního otcovství je nedostatek víry v Boží zalíbení. Naše vlastní zranění a nejistoty v nás mohou zanechat pocit, že Bůh je z nás nespokojený a zklamaný. Je téměř nemožné povzbudit a potvrdit naše vlastní duchovní děti, pokud nevěříme, že jsme milovanými Božími syny.

V dnešní modlitbě proste Pána, aby vás a vaše blízké chránil, a vyprošujte si milost zakoušet jeho radost z vás, abyste se o jeho radost mohli v plnosti dělit s ostatními.

A nyní se v modlitbě obraťte k Bohu a rozmlouvejte s ním.

---

**Aktivity pro 11. týden**

**1. Modlete se za to, abyste si z exercicií Královského léta odnesli konkrétní inspiraci.**

Identifikovali jste některé z výzev, které provázely Davida v jeho životních zápasech, ve svém vlastním životě? Co jste se o sobě dozvěděli, když jste přemýšleli o pýše, o lenosti a o královském poslání, kterým je duchovní otcovství? Modlete se za konkrétní inspiraci, kterou byste si mohli z letošního léta odnést. Víte, co potřebujete, abyste v tomto boji i nadále vytrvali?

**2. Připravte se na boj v rámci půstu konaného k poctě sv. archanděla Michaela.**

V exerciciích Královského léta jsme se zaměřili na to, jakým způsobem se nás z boje snaží vyřadit lenost. Příští týden zahájíme Svatomichaelský půst, který se více zaměřuje přímo na duchovní boj proti našim démonickým nepřátelům. To nám pomůže ještě přímočařeji se zaměřit na podstatu boje, který ve svém životě svádí každý křesťan. Existují duchovní nepřátelé, kteří se nás snaží odvrátit od Krista a našich povinností. Pod praporem svatých Božích andělů budeme rozjímat nad tím, jakou roli můžeme zaujmout v tomto velkém duchovním boji, který zuří v dnešním světě.

**3. Zamyslete se nad tím, zda jste dostatečně bdělí v péči o své blízké.**

Neřest, ať už pramení z lenosti, pýchy nebo jiného hříchu, se nikdy netýká jen samotného hříšníka. Viděli jsme, jaký chaos vnesla Davidova lenost do jeho rodiny. Bez ohledu na to, v jaké se nacházíte životní situaci, přemýšlejte o svých zodpovědnostech a o tom, jak váš vnitřní život ovlivňuje lidi okolo vás. Jak si stojíte? Je zapotřebí něco změnit? Předložte to Bohu v modlitbě a požádejte ho, aby vám ve vaší péči o druhé požehnal.
