## 62. **Síto duchovního rozlišování**

Naslouchejme tento den hlasu našeho Pána.

Ptejme se: Co a jak mám konat, abych překonával svou lenost?

**Stáváme se svědky bitvy s Abšalómem.** David shromažďuje své vojsko a vysílá je do bitvy s Abšalómovými silami. Na Davidově příkladu lze vidět, jak důležité je uchovat si naději, pokorně přiznat svoji duchovní chudobu a neztrácet soudnost, i když zrovna prožíváme zármutek či neúspěch.

Modlete se, aby vás Pán osvobodil od lenosti a přijali jste královské poslání, které vám svěřil.

Modlete se za milost svobody a pokory pro všechny muže Exodu, stejně jako se oni modlí za vás.

_Ve jménu Otce i Syna i Ducha svatého. Amen._

_Pane a Učiteli mého života, osvoboď mě od ducha lhostejnosti, zoufalství, touhy po moci a planého tlachání. Místo toho mě, svého služebníka, obdaruj duchem poctivosti, pokory, trpělivosti a lásky. Ano, Pane a Králi, dej, ať vidím své vlastní hříchy a nesoudím své bratry a sestry, neboť ty jsi požehnaný na věky věků. Amen._

### Čtení z druhé knihy Samuelovy 18,28 – 19,1

_Achímaas hlasitě pozdravil krále: „Pokoj!“ Poklonil se králi tváří k zemi a pokračoval: „Požehnán buď Hospodin, tvůj Bůh, jenž ti vydal muže, kteří pozdvihli ruce proti králi, mému pánu!“ Král se ptal: „Je s mládencem Abšalómem vše v pořádku?“ Achímaas odvětil: „Když Jóab posílal králova služebníka, totiž služebníka tvého, viděl jsem veliký shluk, ale nevím nic.“ Král řekl: „Odstup a postav se stranou.“ Odstoupil tedy a stál tam. A hle, vešel Kúšijec se slovy: „Krále, mého pána, čeká dobrá zvěst; Hospodin ti dnes zjednal právo a vysvobodil tě z rukou všech, kteří proti tobě povstali.“ Ale král se Kúšijce zeptal: „Je s mládencem Abšalómem vše v pořádku?“ Kúšijec odpověděl: „Nechť se stane nepřátelům krále, mého pána, jako tomu mládenci, i všem, kteří proti tobě zlovolně povstávají!“._

_Král otřesen vystoupil do přístřešku nad branou a plakal. Šel a naříkal: „Můj synu Abšalóme, můj synu Abšalóme! Kéž bych byl umřel místo tebe, Abšalóme, synu můj, synu můj!“_

### Reflexe

U městských bran David obdrží dvě zprávy, které mu Joáb poslal po dvou různých poslech. Jedna zpráva je dobrá, ale neúplná. Druhá zpráva, ačkoli se zdá být skvělou zprávou z pohledu Jóaba a Kúšijce, pro Davida je hrozná. David umí dobře rozeznávat posly, zprávy a události, které se v jeho říši odehrávají.

I v duchovní oblasti je užitečné vyhodnocovat a rozlišovat mezi odesílateli, posly a poselstvími našich zkušeností. Slovo rozlišovat doslova znamená "prosévat", jako když se odděluje pšenice od plev. Rozlišování je jako rýžování zlata. Jak se v něm zlepšujeme, je stále snazší rozlišit pyrit a ryzí zlato. Při rozlišování tříbíme své zkušenosti, abychom mohli poznat, co je od Boha a co od zlého. Jak říká Ježíš: "Mé ovce slyší můj hlas. Já je znám a ony mě následují" ([Jan 10,27](https://www.obohu.cz/bible/index.php?styl=CSP&kap=10&k=J)). Jak říká svatý Jan Evangelista: "Milovaní, nevěřte každému duchu, ale zkoumejte duchy, zda jsou od Boha" ([1 Jan 4,1](https://www.obohu.cz/bible/index.php?styl=CSP&kap=4&k=1J)).

P. Timothy Gallagher, O.M.V., ve své knize The Discernment of Spirits (Rozlišování duchů) píše, že rozlišování zahrnuje třístupňový proces: (1) uvědomit si; (2) pochopit; (3) jednat. [3] Nejprve je třeba cvičit se v duchovním uvědomování a všímat si různých pohybů, které se odehrávají v naší duši. To znamená zbavit se hluku v našem životě a věnovat čas modlitebnímu zkoumání toho, co se v nás odehrává. Za druhé se snažíme porozumět tomu, čeho jsme si všimli, a učinit si úsudek o tom, zda to pochází od Boha, nebo od zlého. Zatřetí aktivně přijímáme to, o čem soudíme, že pochází od Boha, a plně odmítáme to, co se zdá být od zlého.

Otcové jsou povoláni k tomu, aby byli uprostřed svých rodin a rozlišovali. V podobenství o plevelu mezi pšenicí hlava rodiny říká: "To udělal nepřítel" (Mt 13,28). Stejně tak otcové musí umět rozpoznat dílo pekla. Později v téže kapitole, v podobenství o rybářské síti, andělé třídí její obsah, aby to, co je dobré ponechali a to, co není, vyhodili. Duchovní otcové musí naslouchat svým dětem a pomáhat jim, aby si udržely to, co je dobré, a aby se zbavily toho, co je škodlivé nebo bezcenné. Jako duchovní otcové nemůžeme ve skutečnosti dělat práci rozlišování za své děti, ale Bůh nám dává moudrost a vhled, abychom jim pomohli slyšet a následovat hlas jejich Dobrého pastýře.

Jak dobře pomáháte druhým třídit jejich myšlenky, pocity a přání? \
Až se dnes budete modlit, dovolte Bohu Otci, aby vám pomohl rozlišit, co se v tomto období vašeho života odehrává ve vašem srdci.

A nyní se v modlitbě obraťte k Bohu a rozmlouvejte s ním.

---

**Aktivity pro 9. týden**

**1. Soustřeďte se na svůj duchovní boj s leností.**

Nacházíte se uprostřed duchovní bitvy, berete svoji zodpovědnost vážně? Snažíte se bojovat jak za své vlastní duchovní dobro, tak za ty, kteří jsou svěření do vaší péče? Podléháte v něčem své lenosti? Co potřebujete v duchovní oblasti překonat, co vás brzdí?

Bůh vás volá k životu ve svobodě Božích synů, odhoďte proto všechna pouta která vám brání a rozptylují vás. Pusťte se do boje s novým zápalem a pamatujte, že nebojujete jen za sebe, ale i za druhé.

**2. Zamyslete se nad svým plánem života.**

Exercicie Královského léta vrcholí, čekají nás závěrečné týdny a je na čase provést bilanci svého “plánu života”. Co vám dobře fungovalo a co ne? Je ještě zapotřebí provést nějaké změny či úpravy?

**3. Pokračujte v setkávání svého bratrstva.**

Navzdory uvolněnému letním režimu se snažte o co nejčastější společný kontakt. Pokud není možné se setkávat osobně, dávejte si o sobě vzájemně vědět telefonem či přes internet. K tomu, abychom se dokázali vymanit z lenosti a zaměřili se na královskou službu druhým, je vzájemná podpora bratří nezbytná.
