## 61. **Drž stráž u svých dveří**

Naslouchejme tento den hlasu našeho Pána.

Ptejme se: Co a jak mám konat, abych překonával svou lenost?

**Stáváme se svědky bitvy s Abšalómem.** David shromažďuje své vojsko a vysílá je do bitvy s Abšalómovými silami. Na Davidově příkladu lze vidět, jak důležité je uchovat si naději, pokorně přiznat svoji duchovní chudobu a neztrácet soudnost, i když zrovna prožíváme zármutek či neúspěch.

Modlete se, aby vás Pán osvobodil od lenosti a přijali jste královské poslání, které vám svěřil.

Modlete se za milost svobody a pokory pro všechny muže Exodu, stejně jako se oni modlí za vás.

_Ve jménu Otce i Syna i Ducha svatého. Amen._

_Pane a Učiteli mého života, osvoboď mě od ducha lhostejnosti, zoufalství, touhy po moci a planého tlachání. Místo toho mě, svého služebníka, obdaruj duchem poctivosti, pokory, trpělivosti a lásky. Ano, Pane a Králi, dej, ať vidím své vlastní hříchy a nesoudím své bratry a sestry, neboť ty jsi požehnaný na věky věků. Amen._

### Čtení z druhé knihy Samuelovy 18,21-27

_Jóab pak poručil jistému Kúšijci: „Jdi a oznam králi, co jsi viděl.“ Kúšijec se Jóabovi poklonil a dal se v běh. Achímaas, syn Sádokův, řekl Jóabovi ještě jednou: „Buď jak buď, i já poběžím za Kúšijcem.“ Jóab se zeptal: „Proč bys běžel ty, můj synu, když nemáš co dobrého zvěstovat?“ „Buď jak buď, poběžím.“ Jóab mu řekl: „Běž.“ Achímaas běžel směrem k jordánskému okrsku a Kúšijce předběhl. David právě seděl mezi dvěma branami. Tu vyšla hlídka na střechu brány u hradby, rozhlédla se a spatřila, že nějaký muž běží sám. Hlídka zvolala a hlásila to králi. Král řekl: „Je-li sám, nese dobrou zvěst.“ Zatímco se přibližoval víc a více, spatřila hlídka druhého běžce. Hlídka zvolala na strážného: „Hle, nějaký muž, a běží sám.“ Král řekl: „Také ten ohlásí dobrou zvěst.“ Hlídka hlásila: „Připadá mi, že ten první, co běží, je jako Achímaas, syn Sádokův.“ Král podotkl: „To je dobrý muž a přichází s dobrou zvěstí.“_

### Reflexe

David sedí u městské brány a čeká na zprávy z bojiště. V biblických dobách ústřední místo dění. Brána byla místem, kde se oznamovaly novinky, uzavíraly dohody, předkládaly plány a svolával soud. Brána byla nejrušnějším místem ve městě, takže to bylo také místo, kde se mohli shromažďovat spiklenci, aniž by na sebe strhávali příliš velkou pozornost. Bylo to královo místo. Možná si vzpomínáte, že Abšalom předtím, než se prohlásil králem, vstával brzy ráno a zaujímal místo u jeruzalémské brány. David tam měl být pro svůj lid, ale byl na svém hradě a zatím tam Abšalom konspiroval.

Brána chrání město. Je to místo, kde byli návštěvníci prověřeni. Přátelé uvítáni, nepřátelé vyhnáni. Občané mohli volně vcházet a vycházet, ale cizinci museli projít kontrolou a případně zaplatit daň. Vše, co přicházelo do města nebo z něj vycházelo, muselo projít branou. Proto Přísloví staví moudrost k branám (viz [Přísloví 8,3](https://www.obohu.cz/bible/index.php?csp_poznamky=ne&k=Pr&styl=CSP&kap=8)) a proto Ježíš říká: "Já jsem brána; kdo vchází mnou, bude spasen, vejde a vyjde a najde pastvu" ([Jan 10,9](https://www.obohu.cz/bible/index.php?styl=CSP&kap=10&k=J)). Brána je místem rozlišování.

Tak jako Ježíš a ostatní králové patří k bráně, musí i otcové stát u bran. Všimněte si, že je to David, kdo má moudrost a autoritu posoudit, že přicházející běžec "je dobrý muž a přichází s dobrou zprávou". Stejně tak mají být duchovní otcové hlasem moudrosti a rozlišování pro ty, kteří jsou jim svěřeni do péče. Otcové mají nadpřirozený instinkt rozpoznat, co je pro každé z jejich dětí dobré. Otec si musí všímat všeho, co působí na jeho rodinu, rozumět tomu a ovlivňovat to.

Jak stojíte před branou svého domova? \
Cítili jste někdy, že někdo nebo něco není dobré pro některé z vašich dětí? \
Zavřeli jste bránu a zatarasili ji? \
Nebo jste naopak stáli stranou a nic nedělali?

Přijměte dnes tyto otázky do modlitby.

A nyní se v modlitbě obraťte k Bohu a rozmlouvejte s ním.

---

**Aktivity pro 9. týden**

**1. Soustřeďte se na svůj duchovní boj s leností.**

Nacházíte se uprostřed duchovní bitvy, berete svoji zodpovědnost vážně? Snažíte se bojovat jak za své vlastní duchovní dobro, tak za ty, kteří jsou svěření do vaší péče? Podléháte v něčem své lenosti? Co potřebujete v duchovní oblasti překonat, co vás brzdí?

Bůh vás volá k životu ve svobodě Božích synů, odhoďte proto všechna pouta která vám brání a rozptylují vás. Pusťte se do boje s novým zápalem a pamatujte, že nebojujete jen za sebe, ale i za druhé.

**2. Zamyslete se nad svým plánem života.**

Exercicie Královského léta vrcholí, čekají nás závěrečné týdny a je na čase provést bilanci svého “plánu života”. Co vám dobře fungovalo a co ne? Je ještě zapotřebí provést nějaké změny či úpravy?

**3. Pokračujte v setkávání svého bratrstva.**

Navzdory uvolněnému letním režimu se snažte o co nejčastější společný kontakt. Pokud není možné se setkávat osobně, dávejte si o sobě vzájemně vědět telefonem či přes internet. K tomu, abychom se dokázali vymanit z lenosti a zaměřili se na královskou službu druhým, je vzájemná podpora bratří nezbytná.
