## 72. **Boj o modlitbu**

Ani dnes nedovolme, aby nás ovládla lenost a pýcha.

Ptejme se: Jsem odhodlán i nadále s nimi bojovat?

**Velebíme Boha spolu s Davidem,** v okamžicích vítězství i ve chvíli, kdy přichází trest. David se stal lepším otcem a lepším králem, protože se poučil ze svých chyb. Boží odměnou za jeho pokání a osobní proměnu jsou Davidovi nová vítězství a nová požehnání, avšak čeká jej ještě jeden poslední trest. Ve vítězství jeho srdce a ústa pějí novou píseň.

Modlete se, aby vás Pán osvobodil od lenosti a přijali jste královské poslání, které vám svěřil.

Modlete se za milost svobody a pokory pro všechny muže Exodu, stejně jako se oni modlí za vás.

_Ve jménu Otce i Syna i Ducha svatého. Amen._

_Pane a Učiteli mého života, osvoboď mě od ducha lhostejnosti, zoufalství, touhy po moci a planého tlachání. Místo toho mě, svého služebníka, obdaruj duchem poctivosti, pokory, trpělivosti a lásky. Ano, Pane a Králi, dej, ať vidím své vlastní hříchy a nesoudím své bratry a sestry, neboť ty jsi požehnaný na věky věků. Amen._

### Čtení z druhé knihy Samuelovy 21,1-14

_Za dnů Davidových byl hlad po tři roky za sebou. David tedy vyhledal Hospodinovu tvář. Hospodin řekl: „Na Saulovi a jeho domu lpí krev, protože dal povraždit Gibeóňany.“ Král předvolal Gibeóňany a promluvil k nim. Gibeóňané nejsou z Izraelců, nýbrž ze zbytku Emorejců, jimž se Izraelci zavázali přísahou, ale Saul je usiloval vybít ve svém zanícení pro Izraelce a Judu. David se Gibeóňanů tázal: „Co mám pro vás udělat? Jak dosáhnu smíření, abyste dobrořečili Hospodinovu dědictví?“ Gibeóňané mu odvětili: „Co se týče Saula a jeho domu, nejde nám o stříbro a zlato, ani nám nejde o to, aby byl usmrcen kdokoli z Izraele.“ Pravil: „Co řeknete, to pro vás udělám.“ Odpověděli králi: „Za toho muže, který nás zamýšlel zničit a vyhladit, aby po nás v celém izraelském území nic nezůstalo, nechť je nám vydáno sedm mužů z jeho synů a my jim zpřerážíme údy v Gibeji Saula, někdejšího Hospodinova vyvoleného, kvůli Hospodinu.“ Král prohlásil: „Vydám je.“ Král však ušetřil Mefíbóšeta, syna Jónatana, syna Saulova, pro přísahu ve jménu Hospodinově, která byla mezi nimi, totiž mezi Davidem a Jónatanem, synem Saulovým. [...] David šel a vzal kosti Saulovy i kosti jeho syna Jónatana [...] Pak posbírali kosti těch, jimž byly zpřeráženy údy, a pochovali je s kostmi Saula a jeho syna Jónatana v zemi Benjamínově v Sele, v hrobě jeho otce Kíše. Vykonali všechno, co král přikázal. Bůh potom přijal prosby za zemi._

### Reflexe

V tomto krátkém úryvku se objevují tři témata: hladomor, odčinění hříchu a úcta k mrtvým. Všechna tři témata se vztahují k duchovnímu otcovství a duchovnímu životu obecně.

Hlad je skvělý obraz vyprahlosti v modlitbě. Katechismus učí: "(KKC 2731): "Jinou obtíží, zvláště u těch, kteří se chtějí upřímně modlit, je vyprahlost. Je součástí vnitřní modlitby, když se srdce cítí jakoby odloučeno od Boha a bez záliby v duchovních myšlenkách, vzpomínkách a citech. Jsou to chvíle čisté víry, která zůstává s Ježíšem ve smrtelné úzkosti a v hrobě. „Jestliže pšeničné zrno … odumře, přinese hojný užitek“ (Jan 12,24). Je-li vyprahlost zaviněná tím, že víra není zakořeněna, protože slovo padlo na skálu, a víra tudíž nemohla zapustit kořeny, je třeba bojovat o obrácení.” \
Vyprahlost patří ke kontemplativní modlitbě, když je srdce odloučeno od Boha, bez chuti k myšlenkám, vzpomínkám a citům, a to i duchovním. Období vyprahlosti jsou normální, ale mohou být bolestná a svádět k tomu, abychom s modlitbou skončili. Svou vyprahlost můžeme spojit s Ježíšovým utrpením v hrobě. Můžeme opřít svou víru o pravdu, že Bůh slyší každou modlitbu, i když se zdá, že neposlouchá. I když je vyprahlost způsobena něčím, co jsme udělali, jako je hladomor způsoben Saulovou krvelačností, nikdy není pozdě činit pokání a začít znovu. Vytrvalost v modlitbě, zvláště v období sucha, je pro duchovní růst nezbytná. Katechismus to nazývá "boj modlitby". \
Ať se děje, co se děje, musíme se stále modlit.

Veřejná poprava sedmi Saulových synů se sotva zdá být Hospodinu milá, ale Písmo a dokonce i občanské zákony poukazují na hodnotu a nutnost odčinění provinění. Oběti zla mají jisté právo na odškodnění, když je znovu nastolena spravedlnost. Ježíš nabízí sám sebe jako dokonalé vykoupení našich hříchů (viz Římanům 3,25; 1 Jan 4,10; 2 Korintským 5,19). David jako král na Saulově místě nese odpovědnost za odčinění Saulových hříchů. Musí se tedy vzdát těchto sedmi mužů. Podobně mají všichni duchovní otcové povinnost modlit se za své děti a přinášet oběti za odpuštění jejich hříchů. Takové činy jsou naplněním křestního kněžství a královského povolání.

Po bitvě na hoře Gilboa Filištínští odnesli Saulovo mrtvé tělo, uřízli mu hlavu a přibili ji spolu s těly jeho synů na zdi Bét-Šanu. Obyvatelé Jábeše, které Saul kdysi bránil, šli celou noc ze svého města, aby těla vzali, spálili a kosti pohřbili. Nyní David udělal to samé. Vzal ostatky Saula a Jonatána i ostatky sedmi popravených mužů a všechny je řádně pohřbil v jejich vlasti. Pohřbívání mrtvých je církví označeno za jeden ze sedmi skutků milosrdenství. Uctění lidských ostatků a vzpomínek na zesnulé blízké je něco, čeho by si duchovní otcové měli pokorně vážit. Nikdy nesmíme zapomínat na modlitbu za zemřelé.

Jak zvládáte vyprahlost ve své modlitbě? Modlíte se někdy za odčinění hříchů svých dětí? Uctíváte mrtvé? I když se právě pouštíte do "boje o modlitbu", buďte věrní svým dvaceti minutám dnes a denně a Pán vaší věrnosti požehná.

A nyní se v modlitbě obraťte k Bohu a rozmlouvejte s ním.

---

**Aktivity pro 11. týden**

**1. Modlete se za to, abyste si z exercicií Královského léta odnesli konkrétní inspiraci.**

Identifikovali jste některé z výzev, které provázely Davida v jeho životních zápasech, ve svém vlastním životě? Co jste se o sobě dozvěděli, když jste přemýšleli o pýše, o lenosti a o královském poslání, kterým je duchovní otcovství? Modlete se za konkrétní inspiraci, kterou byste si mohli z letošního léta odnést. Víte, co potřebujete, abyste v tomto boji i nadále vytrvali?

**2. Připravte se na boj v rámci půstu konaného k poctě sv. archanděla Michaela.**

V exerciciích Královského léta jsme se zaměřili na to, jakým způsobem se nás z boje snaží vyřadit lenost. Příští týden zahájíme Svatomichaelský půst, který se více zaměřuje přímo na duchovní boj proti našim démonickým nepřátelům. To nám pomůže ještě přímočařeji se zaměřit na podstatu boje, který ve svém životě svádí každý křesťan. Existují duchovní nepřátelé, kteří se nás snaží odvrátit od Krista a našich povinností. Pod praporem svatých Božích andělů budeme rozjímat nad tím, jakou roli můžeme zaujmout v tomto velkém duchovním boji, který zuří v dnešním světě.

**3. Zamyslete se nad tím, zda jste dostatečně bdělí v péči o své blízké.**

Neřest, ať už pramení z lenosti, pýchy nebo jiného hříchu, se nikdy netýká jen samotného hříšníka. Viděli jsme, jaký chaos vnesla Davidova lenost do jeho rodiny. Bez ohledu na to, v jaké se nacházíte životní situaci, přemýšlejte o svých zodpovědnostech a o tom, jak váš vnitřní život ovlivňuje lidi okolo vás. Jak si stojíte? Je zapotřebí něco změnit? Předložte to Bohu v modlitbě a požádejte ho, aby vám ve vaší péči o druhé požehnal.
