## 42. **Buduj svůj dům**

Setřesme dnes ze sebe všechnu malátnost a následujme Pánovu královskou cestu.

Ptejme se: Jak chceš, abych vedl svůj duchovní boj, Pane?

**Jsme v královském paláci v Jeruzalémě**. David podléhá pokušení a dovoluje, aby ho jeho touhy odvedly od svěřených povinností. Vyhlíží z okna svého života a touží po nových impulsech, po něčem, co by jej zaujalo a bylo hodno jeho majestátu. Své postavení začal brát jako samozřejmost a ztrácí ze zřetele slávu Boží.

Modlete se, aby vás Pán osvobodil od lenosti a přijali jste královské poslání, které vám svěřil.

Modlete se za milost svobody a pokory pro všechny muže Exodu, stejně jako se oni modlí za vás.

_Ve jménu Otce i Syna i Ducha svatého. Amen._

_Pane a Učiteli mého života, osvoboď mě od ducha lhostejnosti, zoufalství, touhy po moci a planého tlachání. Místo toho mě, svého služebníka, obdaruj duchem poctivosti, pokory, trpělivosti a lásky. Ano, Pane a Králi, dej, ať vidím své vlastní hříchy a nesoudím své bratry a sestry, neboť ty jsi požehnaný na věky věků. Amen._

### Čtení z druhé knihy Samuelovy 12,24-25

_Pak David potěšil svou ženu Bat-šebu, vešel k ní a spal s ní. I porodila syna a on mu dal jméno Šalomoun. Toho si Hospodin zamiloval a ohlásil skrze proroka Nátana, že ho mají pojmenovat Jedidjáš (to je Hospodinův miláček) kvůli Hospodinu._

### Reflexe

Až do této chvíle nemáme dojem, že by David Bat-šebu skutečně miloval a měl o ni zájem. Když ji poprvé spatřil z balkonu, zavolal si ji k sobě do postele jako služebnou, neutěšil ji poté, co se dozvěděl o jejím těhotenství, o dítě neměl zájem, nechal zabít jejího manžela a poté se s ní oženil. Nyní se však něco změnilo. Oplakal smrt svého dítěte. Utěšuje svou ženu a zůstává s ní. A jak čteme, Hospodin si ho zamiloval.

Včera jsme hovořili o tom, jak je důležité zabývat se světem do té míry, že dokážete oplakávat tragédie a zlo. Na začátku Druhé knihy Samuelovy jsme viděli, že David to dělal poměrně často. Přesto se někde v průběhu času oddělil. Poté, co vyznal svůj hřích, je opět citlivý.

Někdy si myslíme, že skuteční muži jsou vůči okolnímu světu chladně lhostejní a spíše stoičtí. Není tomu tak. David byl velký, obávaný bojovník. Ale stejně tak se nebál upřímně pečovat. Nejmocnější člověk ve vesmíru vyjádřil svou moc smrtí na kříži. V oběti se skrývá skutečná síla.

Jak jsme naznačili dříve, Bůh po Davidovi chtěl, aby si vybudoval vlastní domácnost a staral se o svou rodinu. Poté, co David vyznal svůj hřích, dostal poselství. Roste jako manžel a otec. Podniká kroky správným směrem.

Je to tedy pro nás znamení, že pokud se chceme úspěšně vyhnout pohyblivým pískům lenosti, musíme se starat o své rodiny. Ti z nás, kteří mají manželku a děti, s nimi musí trávit čas a vést je jako otec. Pro ty z nás, kteří jsou svobodní nebo kteří rozlišují povolání, můžeme pečovat o svou duchovní rodinu, církev. Právě teď jste v bratrském společenství. Jak se můžete obětovat, abyste podpořili své bratry? Jak se můžete více angažovat u těch, které vám Bůh dal? Jak můžete budovat svou domácnost, abyste mohli skutečně uctívat Boha?

A nyní se v modlitbě obraťte k Bohu a rozmlouvejte s ním.

---

**Aktivity pro 6. týden**

**1. Modlete se za své bratrstvo.**

Do duchovního boje vstupujete společně se svými bratry. Modlete se za sebe navzájem ve svém bratrstvu každý den. Modlete se za konkrétní bratry jménem a předkládejte Bohu konkrétní prosby. Tato modlitba mezi vámi vytvoří silnější pouto a upevní vás ve společném boji proti pýše a lenosti.

**2. Pravidelně cvičte.**

Léto skýtá více času na cvičení, ale také může svádět k tomu, abyste od pravidelného cvičení upustili. Člověk je jednotou těla a duše a disciplinovanost těla a duše spolu úzce souvisí. Posilujte své tělo, budujte svou sílu. Je-li třeba, vraťte se k pravidelnému cvičení.

**3. Zamyslete se nad svým duchovním plánem pro čas dovolené.**

Měli jste už nějakou dovolenou? Proběhlo vše, jak jste si naplánovali? Je třeba propříště něco vylepšit? Nezapomínejte, i když jste na cestách, vyhradit si čas na každodenní modlitbu.
