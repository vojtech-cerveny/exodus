## 26. **Obracejme se k Matce**

Předstupme před Pána s radostí a vděčností.

Ptejme se: Daří se mi rozpoznávat, kde se v mém životě prosazuje lenost či pýcha?

**Jsme v Jeruzalémě a čekáme na Archu úmluvy.** Dosud jsme sledovali příběh Davida jako velmi rozvážného a trpělivého vladaře, nyní však začne jednat zbrkle. Místo aby se řídil pokyny Hospodina, chce David běh událostí uspíšit. Následky jsou katastrofické.

Modlete se, aby vás Pán osvobodil od lenosti a přijali jste královské poslání, které vám svěřil.

Modlete se za milost svobody a pokory pro všechny muže Exodu, stejně jako se oni modlí za vás.

_Ve jménu Otce i Syna i Ducha svatého. Amen._

_Pane a Učiteli mého života, osvoboď mě od ducha lhostejnosti, zoufalství, touhy po moci a planého tlachání. Místo toho mě, svého služebníka, obdaruj duchem poctivosti, pokory, trpělivosti a lásky. Ano, Pane a Králi, dej, ať vidím své vlastní hříchy a nesoudím své bratry a sestry, neboť ty jsi požehnaný na věky věků. Amen._

### Čtení z druhé knihy Samuelovy 6,8-10

_V domě Obéd-edóma Gatského zůstala Hospodinova schrána tři měsíce. Hospodin Obéd-edómovi i celému jeho domu žehnal. Potom králi Davidovi oznámili, že Hospodin pro Boží schránu žehná Obéd-edómovu domu i všemu, co mu patří. David šel s radostí přenést Boží schránu z domu Obéd-edómova do Města Davidova. Když ti, kdo nesli Hospodinovu schránu, ušli šest kroků, obětoval býka a vykrmené dobytče. A David poskakoval před Hospodinem ze vší síly; byl přitom přepásán lněným efódem. David a všechen izraelský dům vystupovali s Hospodinovou schránou za ryčného troubení polnic._

### Reflexe

Když Lukáš vypráví o navštívení Panny Marie u její sestřenice Alžběty, všímá si, že se podobá Davidovu “navštívení” archy úmluvy. Obojí se odehrává ve stejném izraelském kraji. V obou někdo skáče před Hospodinovou přítomností (David před archou, Jan před Ježíšem). Když David zjistí, že nemůže Archu přepravovat po svém, ptá se: "Jak může Archa Hospodinova přijít ke mně?". Když si Alžběta uvědomuje, jakou ctí je pro ni Mariina návštěva, ptá se podobně: "Jak může Matka Páně přijít ke mně?". Nakonec Marie zůstává v Alžbětině domě tři měsíce, stejně jako Archa zůstává tři měsíce v domě Obed-edoma.

Lukáš nám chce říci, že Maria je novou archou úmluvy, tou, která nosí Pána. Ona nese Kristovy Tělo a Krev, symboly nové smlouvy. Ona je posvátnou nádobou, kterou na vlastní nebezpečí přehlížíme.

Jedním z nejlepších léků na lenost je prohloubení mariánské úcty. Nejenže je nejmocnější přímluvkyní a tou, která je příkladem víry v Krista, ale je tou, skrze niž proudí všechny milosti. Jak nám může pomoci zbavit se lenosti? Může v nás vzbudit svou radost nad svým Synem, Ježíšem Kristem, a tím v nás oživit touhu po duchovních dobrech. Může nás inspirovat svou poslušností, abychom poslouchali Pána a plnili jeho vůli.

Pokud uvízneme v pasti lenosti, netečnosti nebo vlažnosti v duchovním životě, měli bychom Marii s láskou přenést do svého srdce. Každodenní růženec je v tomto ohledu neuvěřitelným požehnáním. Pokud je však pro vás mariánská úcta nová, mohl by pro vás být každodenní růženec těžký. Zkuste zvýšit svou oddanost Panně Marii tím, že ji budete na začátku a na konci své dvacetiminutové modlitby každý den (nebo dokonce pokaždé, když nasednete do auta) prosit o přímluvu. Promluvte si o tom s Kristem a Marií.

A nyní se v modlitbě obraťte k Bohu a rozmlouvejte s ním.

---

**Aktivity pro 4. týden**

**1. Uspořádejte společnou svatojánskou oslavu s táborákem.**

Narozeniny Jana Křtitele byly ve středověku považovány za střed léta (dnešní terminologií - letní slunovrat). V tento den se začíná zkracovat délka dnů, což odpovídá Janovu výrok, že on se musí umenšovat a Ježíš růst (viz Jan 3,30). Narození Ježíše pak připadá na čas zimního slunovratu, kdy se dny začínají opět prodlužovat. V předvečer svátku sv. Jana se slavila svatojánská noc, lidé se scházeli okolo ohňů, slavili a tancovali.

Svatojánská noc letos připadá na pátek 23. června. Zkuste uspořádat společnou oslavu u táboráku jako bratrstvo nebo rodina. Je to skvělá příležitost, jak oslavit svátek sv. Jana Křtitele a také poděkovat Bohu za požehnání, která přináší letní období.

**2. Dodržujte závazek každodenní modlitby.**

Dovolíte-li, aby se vás zmocnil démon lenosti, víte co bude jeho prvním cílem? Ďábel využije všechny možné prostředky, aby vás přiměl modlitbu odkládat, případně aby ji narušoval všemožným rozptýlením.

Každodenní modlitba stojí v základu všeho, oč se snažíme. Modlitba otevírá dveře Božímu působení v našem životě a tím nám pomáhá překonávat lenost a pýchu a bránit se duchovnímu nepříteli.

Dodržujte závazek každodenní modlitby, ať to stojí, co to stojí.

**3. Hlídejte si, jak využíváte informační technologie.**

Lenost se může vplížit i skrze nesprávné využívání technologií. Přeskakujeme-li od jednoho rozptýlení k druhému, ztrácíme tím energii a nedostává se nám pak času na modlitbu a na druhé lidi. Zrevidujte své návyky a je-li to zapotřebí, proveďte nutné změny.
