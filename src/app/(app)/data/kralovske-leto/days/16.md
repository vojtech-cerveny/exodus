## 16. **Úcta k druhému**

Předstupme před Pána, který nás dnes volá.

Obstojíme před ním toto léto?

**Sdílíme s Davidem okamžik jeho triumfu.** Ač se hřích rozmáhá i v řadách jeho stoupenců, David zůstává spravedlivý, a to i vůči svým nepřátelům. Stává se králem nad celým Izraelem a za své nové hlavní město přijímá Jeruzalém.

Modlete se, aby vás Pán osvobodil od lenosti a přijali jste královské poslání, které vám svěřil.

Modlete se za milost svobody a pokory pro všechny muže Exodu, stejně jako se oni modlí za vás.

_Ve jménu Otce i Syna i Ducha svatého. Amen._

_Pane a Učiteli mého života, osvoboď mě od ducha lhostejnosti, zoufalství, touhy po moci a planého tlachání. Místo toho mě, svého služebníka, obdaruj duchem poctivosti, pokory, trpělivosti a lásky. Ano, Pane a Králi, dej, ať vidím své vlastní hříchy a nesoudím své bratry a sestry, neboť ty jsi požehnaný na věky věků. Amen._

### Čtení z druhé knihy Samuelovy 3,12-16

_Abnér poslal za sebe k Davidovi posly se slovy: „Komu patří země?“ a s nabídkou: „Uzavři se mnou smlouvu. Budu stát při tobě a obrátím k tobě celý Izrael.“ David odvětil: „Dobře, uzavřu s tebou smlouvu. Ale jednu věc od tebe žádám: Až přijdeš, abys spatřil mou tvář, nespatříš ji, dokud nepřivedeš Saulovu dceru Míkal.“ A David vyslal k Íš-bóšetovi, synu Saulovu, posly se vzkazem: „Vydej mi mou ženu Míkal, kterou jsem pravoplatně získal za sto pelištejských předkožek!“ Íš-bóšet ji dal vzít od muže, od Paltíela, syna Lavišova. Její muž ji s pláčem doprovázel až do Bachurímu. Tam mu Abnér řekl: „Vrať se.“ A on se vrátil._

### Reflexe

Abner si uvědomuje, že mu v Iš-bošetově království tikají hodiny a je jen otázkou času, kdy ho Iš-bošet nechá zabít za jeho zrádnou uzurpaci. Snaží se tedy zachovat si svou moc tím, že uzavře smlouvu s Davidem. Na tento návrh David odpovídá, že mu Abner musí vrátit jeho ženu Míkal, která byla Saulovou dcerou. To je jednoznačně politický tah. Biskup Robert Barron ve svém komentáři ke 2. Samuelově knize poznamenává, že je zde "kontrast mezi skutečným citem, který Paltiel choval k Míkal, a Davidovým chladně vypočítavým využitím pro své vlastní politické cíle. Je to předzvěst nadmíru chladné manipulace s Batšebou i Urijášem - tahů, které Davida a jeho království pošlou do záhuby".

Jedním ze vstupních bodů lenosti je jakási otupělost duše, která nebere ohled na druhé. Evagrius mluví o mniších, kteří trpěli leností a přesto velmi aktivně navštěvovali nemocné, ale jen proto, aby uspokojili své nutkání opustit celu a přidělenou práci. Jinými slovy, využívají nemocné pro své vlastní účely. Jak zde David ilustruje, zejména my muži se snažíme brát ohled na důstojnost žen. Je pro nás příliš snadné ženy objektivizovat a využívat je pro své vlastní účely. Máme tendenci očima hltat ženu, která jde kolem nebo je na obrázku, a nemyslíme na to, kdo je jako člověk - jen na to, jak v nás její tělo vzbuzuje zájem. Nemusíme ani dlouho přemýšlet, než začneme hledat něco odhalujícího. Jak brzy uvidíme, je to stejný lenivý postoj, který Davida nakonec přivede k tomu, že bude za své sobecké jednání sklízet vážné následky.

Střežíte své oči lajdácky? Jsou pořady, které sledujete, nebo místa, webové stránky či lidé, které navštěvujete, protože víte, že i když nejde o pornografii, můžete zahlédnout někoho atraktivního? Zamyslete se nad svým dnešním bojem s chtíčem. Předstupte s otevřeností k tomuto tématu ke Kristu.

Nyní se postavte před Boha a promluvte si s ním.

---

**Aktivity pro 3. týden**

**1. Naplánujte si společný letní piknik či grilování.**

V létě je více volna a je to ideální čas pro budování komunity. Naplánujte si společnou akci s bratrstvem a zapojte do něj i své rodiny. Zkuste prohloubit své vztahy se sousedy.

Využijte toto léto k posilování přátelství - podporujte se s ostatními křesťanskými bratry navzájem a nedovolte, abyste vás lenost izolovala. David se mohl na podporu svých věrných druhů spolehnout. Pokračujte v budování přátelských pout v rámci vašeho bratrstva i mimo něj.

**2. Zhodnoťte svůj životní plán.**

Vstupujeme do třetího týdne Královského léta. Nebojte se upravit svůj plán, pokud vidíte, že v něm něco chybí nebo nefunguje dobře. Je důležité činit předsevzetí a disciplinovaně je dodržovat, ale musíme mít na paměti, co je jejich cílem: abychom rostli ve vztahu s Bohem a rozvíjeli své ctnosti. Pokud se tak neděje, přemýšlejte v modlitbě o tom, jakých úprav je zapotřebí.

**3. Věnujte čas společné modlitbě.**

Každodenní osobní modlitba je základem duchovního života a umožňuje trvalý růst ve vztahu s Bohem. Kromě toho se však potřebujeme modlit i s druhými. Ježíš říká, že kde jsou dva nebo tři shromážděni v jeho jménu, tam je on uprostřed nich (viz Mt 18,20). Jsme údy jeho těla, takže roste-li naše láska k Bohu, musí se prohlubovat i naše láska k druhým a v této lásce se pak můžeme k Bohu obracet společně.

Pokud máte rodinu, modlete se každý den se svou ženou a dětmi. Je důležité, abyste rostli ve svatosti jako rodina. Modlete se společně s bratrstvem. Když se na vás někdo obrátí s prosbou o pomoc, nabídněte mu, že se s ním společně pomodlíte. Vedle rozvoje osobní modlitby je neméně důležitý i růst v modlitbě společné.
