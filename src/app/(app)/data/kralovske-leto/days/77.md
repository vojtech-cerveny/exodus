## 77. **Sčítání zásluh**

Ani dnes nedovolme, aby nás ovládla lenost a pýcha.

Ptejme se: Jsem odhodlán i nadále s nimi bojovat?

**Velebíme Boha spolu s Davidem,** v okamžicích vítězství i ve chvíli, kdy přichází trest. David se stal lepším otcem a lepším králem, protože se poučil ze svých chyb. Boží odměnou za jeho pokání a osobní proměnu jsou Davidovi nová vítězství a nová požehnání.

Modlete se, aby vás Pán osvobodil od lenosti a přijali jste královské poslání, které vám svěřil.

Modlete se za milost svobody a pokory pro všechny muže Exodu, stejně jako se oni modlí za vás.

_Ve jménu Otce i Syna i Ducha svatého. Amen._

_Pane a Učiteli mého života, osvoboď mě od ducha lhostejnosti, zoufalství, touhy po moci a planého tlachání. Místo toho mě, svého služebníka, obdaruj duchem poctivosti, pokory, trpělivosti a lásky. Ano, Pane a Králi, dej, ať vidím své vlastní hříchy a nesoudím své bratry a sestry, neboť ty jsi požehnaný na věky věků. Amen._

### Čtení z druhé knihy Samuelovy 24,2-14

_Král poručil Jóabovi, veliteli vojska, který byl s ním: „Obejdi všechny izraelské kmeny od Danu až k Beer-šebě. Spočítejte lid, chci znát počet lidu.“ [...] Obešli celou zemi a po uplynutí devíti měsíců a dvaceti dnů přišli do Jeruzaléma. Jóab králi odevzdal součet branného lidu: V Izraeli bylo osm set tisíc bojeschopných mužů, schopných tasit meč, a judských mužů bylo pět set tisíc. Ale potom měl David výčitky svědomí, že dal lid sečíst. David volal k Hospodinu: „Velmi jsem zhřešil, že jsem to učinil. Nyní, Hospodine, sejmi prosím ze svého služebníka vinu; počínal jsem si jako velký pomatenec.“ Ráno, když David vstal, stalo se slovo Hospodinovo k proroku Gádovi, Davidovu vidoucímu: „Jdi a promluv k Davidovi: Toto praví Hospodin: Předkládám ti trojí; jedno z toho si vyber a tak s tebou naložím.“ Gád přišel k Davidovi a oznámil mu: „Má na tebe dolehnout sedm let hladu v tvé zemi? Nebo chceš tři měsíce utíkat před svými protivníky, kteří tě budou pronásledovat? Anebo má řádit ve tvé zemi po tři dny mor? Nuže tedy rozvaž, co mám vyřídit tomu, který mě poslal.“ David Gádovi odvětil: „Je mi velmi úzko. Nechť tedy prosím padneme do rukou Hospodinu, neboť jeho slitování je nesmírné, jen ať nepadnu do rukou lidských.“._

### Reflexe

David napravil svůj život, ale stále je pokoušen k hříchu. Nařídí sčítání lidu, nad nimiž má moc. Chce vyčíslit své úspěchy. Chce znát skóre ve hře svého života.

I dobří muži mohou snadno podlehnout podobným pokušením, zejména ve středním věku a později. Všichni bychom se rádi dostali v duchovním životě do bodu, kdy už nebudeme potřebovat zpověď - zčásti samozřejmě proto, že už nechceme urážet Boha, ale zčásti také proto, že ve své pýše už nechceme prosit o milosrdenství. Chceme definitivně patřit mezi "ty dobré". Naše pověst “dobrých křesťanů” nás - a ostatní - může začít zaslepovat vůči našim slabostem a chybám.

Naše nejistota nás navíc vede k tomu, že měříme, jak dobří jsme podle toho, kolik dobrého jsme udělali. Chceme zviditelnit své úspěchy a být ujišťováni o svých zásluhách. Zejména ve vztahu s Pánem chceme mít přehled o tom, jak se nám daří. Neustále kontrolujeme, jak vypadáme v zrcadle "svatosti". Jsme v pokušení mapovat své pokroky, abychom sobě i druhým ukázali, jak jsme svatí. Snažíme se nashromáždit co největší sumu na nebeském bankovním účtu zásluh, abychom se mohli poplácat po duchovních zádech. \
Každý z nás je v pokušení provést sčítání svých duchovních dětí.

Tyto pokusy o měření skóre s Bohem jsou nejen naprostou ztrátou času, ale mohou být i hříšné. "Nakonec," říká svatý Jan od Kříže, "budete zkoumáni láskou." Na konci vašeho života se nebudou měřit zásluhy, ale pouze to, jak moc jste milovali. Dobří otcové si nevedou seznam všech věcí, které udělali a pořídili svým dětem, aby mohli hodnotit své zásluhy. Prostě své děti zaopatřují z lásky. Až se setkáme se svým Stvořitelem, nebudeme vyzdvihovat své úspěchy, ale vydáme se mu na milost a nemilost. Musíme před Boha předstoupit, jak říká svatá Terezie, s prázdnýma rukama.

Věnujte dnes dvacet minut tiché lásce k Otci bez myšlenek na to, "jak se mi daří?". \
Prostě ho milujte a dovolte, aby on miloval vás.

A nyní se v modlitbě obraťte k Bohu a rozmlouvejte s ním.

---

**Aktivity pro 11. týden**

**1. Modlete se za to, abyste si z exercicií Královského léta odnesli konkrétní inspiraci.**

Identifikovali jste některé z výzev, které provázely Davida v jeho životních zápasech, ve svém vlastním životě? Co jste se o sobě dozvěděli, když jste přemýšleli o pýše, o lenosti a o královském poslání, kterým je duchovní otcovství? Modlete se za konkrétní inspiraci, kterou byste si mohli z letošního léta odnést. Víte, co potřebujete, abyste v tomto boji i nadále vytrvali?

**2. Připravte se na boj v rámci půstu konaného k poctě sv. archanděla Michaela.**

V exerciciích Královského léta jsme se zaměřili na to, jakým způsobem se nás z boje snaží vyřadit lenost. Příští týden zahájíme Svatomichaelský půst, který se více zaměřuje přímo na duchovní boj proti našim démonickým nepřátelům. To nám pomůže ještě přímočařeji se zaměřit na podstatu boje, který ve svém životě svádí každý křesťan. Existují duchovní nepřátelé, kteří se nás snaží odvrátit od Krista a našich povinností. Pod praporem svatých Božích andělů budeme rozjímat nad tím, jakou roli můžeme zaujmout v tomto velkém duchovním boji, který zuří v dnešním světě.

**3. Zamyslete se nad tím, zda jste dostatečně bdělí v péči o své blízké.**

Neřest, ať už pramení z lenosti, pýchy nebo jiného hříchu, se nikdy netýká jen samotného hříšníka. Viděli jsme, jaký chaos vnesla Davidova lenost do jeho rodiny. Bez ohledu na to, v jaké se nacházíte životní situaci, přemýšlejte o svých zodpovědnostech a o tom, jak váš vnitřní život ovlivňuje lidi okolo vás. Jak si stojíte? Je zapotřebí něco změnit? Předložte to Bohu v modlitbě a požádejte ho, aby vám ve vaší péči o druhé požehnal.
