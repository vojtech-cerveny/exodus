## 21. **Trpělivost versus lenost**

Předstupme před Pána, který nás dnes volá.

Obstojíme před ním toto léto?

**Sdílíme s Davidem okamžik jeho triumfu.** Ač se hřích rozmáhá i v řadách jeho stoupenců, David zůstává spravedlivý, a to i vůči svým nepřátelům. Stává se králem nad celým Izraelem a za své nové hlavní město přijímá Jeruzalém.

Modlete se, aby vás Pán osvobodil od lenosti a přijali jste královské poslání, které vám svěřil.

Modlete se za milost svobody a pokory pro všechny muže Exodu, stejně jako se oni modlí za vás.

_Ve jménu Otce i Syna i Ducha svatého. Amen._

_Pane a Učiteli mého života, osvoboď mě od ducha lhostejnosti, zoufalství, touhy po moci a planého tlachání. Místo toho mě, svého služebníka, obdaruj duchem poctivosti, pokory, trpělivosti a lásky. Ano, Pane a Králi, dej, ať vidím své vlastní hříchy a nesoudím své bratry a sestry, neboť ty jsi požehnaný na věky věků. Amen._

### Čtení z druhé knihy Samuelovy 5,1-5

_Všechny izraelské kmeny přišly k Davidovi do Chebrónu a prohlásily: „Hle, jsme tvá krev a tvé tělo. Už tenkrát, když králem nad námi byl Saul, vyváděl a přiváděl jsi Izraele ty. Tobě Hospodin řekl: ‚Ty budeš pást Izraele, můj lid, ty budeš vévodou nad Izraelem.‘“ Přišli i všichni izraelští starší ke králi do Chebrónu a král David s nimi v Chebrónu uzavřel před Hospodinem smlouvu. I pomazali Davida za krále nad Izraelem. Davidovi bylo třicet let, když se stal králem; kraloval čtyřicet let. V Chebrónu kraloval nad Judou sedm let a šest měsíců, v Jeruzalémě kraloval třiatřicet let nad celým Izraelem i nad Judou._

### Reflexe

Dosud jsme viděli, že David je velmi rozvážný a trpělivý. I když mu Bůh řekl, že bude králem, nevyrazil bezhlavě a neporazil své nepřátele, čímž by si vynutil Boží ruku. V každém okamžiku prokazoval Saulovi čest a respekt z úcty k Bohu. Stejně tak po Saulově smrti se nerozhodl, že nadešel jeho čas, ale nejprve vyhledal Hospodina v modlitbě. A pak byl tolerantní a smířlivý vůči svým soupeřům, Abnerovi a Íš-bóšetovi.

Neměli bychom ale podceňovat, jak těžké pro něj toto období čekání muselo být. Ostatně pokud jste četli Žalmy, víte, kolik vnitřních i fyzických úzkostí David vytrpěl a jak často si musel stále znovu připomínat, aby spoléhal na Hospodina. David je vzorem trpělivosti, čekání na Hospodina a důvěry v něj.

Davidova trpělivost a klid se vyplatily. Nemusel vytáhnout a dobývat své nepřátele ani přesvědčovat kmeny. Naopak, přišli k němu a uznali ho nejen jako svého vůdce, ale jako svou "kost a tělo". Jinými slovy, viděli v něm otce - skutečného otce izraelského lidu. Vedl izraelský lid nikoli hrubou silou, ale moudrostí a rodičovskou laskavostí.

Zde však stojíme před otázkou: Jaký je rozdíl mezi trpělivostí a leností? Na první pohled se zdá, že trpělivost i lenost se projevují nečinností. Trpělivost sice může znamenat vyčkávání, a tedy žádný posun v tom, co vnímáte jako své povolání od Boha, ale to není lenivá nečinnost. Jak můžeme vidět z našich čtení ve 2. knize Samuelově i ze Žalmů, Davidovo čekání bylo velmi aktivní. Neustále hledal Hospodina v modlitbě, volal k Bohu a v modlitbě uvažoval nad každým svým krokem. To je klíčový rozdíl mezi leností a trpělivostí. Lenost je odvrácení se od Boha, lhostejnost k modlitbě a duchovní kázni. Trpělivost je však aktivní závislost na Bohu, která vede k prohloubení modlitby a kázně. I když trpělivost často znamená čekání na to, až bude možné jednat nebo na posunutí vpřed, ale je duchovně zapojená a plodná. Spíše se věnuje úkolům v přítomné chvíli, než aby je opomíjela, a to i v případě, že situace není právě ideální nebo v souladu s našimi cíli.

Asi stěží pochopíme, jak trpělivost může vést ke zdokonalování naší duše, ale musíme si být jisti, že je to způsob, jakým nás Bůh připravuje na to, k čemu nás povolal. Zatímco navenek to vypadá, že se nic neděje (nebo že jen čekáme, až se dostaneme na místo, kde opravdu máme být), ve skutečnosti Bůh obnovuje našeho ducha, posílá nám milosti a rozvíjí v nás moudrost a píli potřebné pro úkoly, které nás čekají. Tento proces se snažíme ke své škodě zbytečně urychlit.

Kde vás Bůh vyzývá k trpělivosti? Jak Bůh přetváří vaši duši a připravuje vás na nové věci nebo nové povinnosti?

Nyní se postavte před Boha a rozmlouvejte s ním.

---

**Aktivity pro 3. týden**

**1. Naplánujte si společný letní piknik či grilování.**

V létě je více volna a je to ideální čas pro budování komunity. Naplánujte si společnou akci s bratrstvem a zapojte do něj i své rodiny. Zkuste prohloubit své vztahy se sousedy.

Využijte toto léto k posilování přátelství - podporujte se s ostatními křesťanskými bratry navzájem a nedovolte, aby vás lenost izolovala. David se mohl na podporu svých věrných druhů spolehnout. Pokračujte v budování přátelských pout v rámci vašeho bratrstva i mimo něj.

**2. Zhodnoťte svůj životní plán.**

Vstupujeme do třetího týdne Královského léta. Nebojte se upravit svůj plán, pokud vidíte, že v něm něco chybí nebo nefunguje dobře. Je důležité činit předsevzetí a disciplinovaně je dodržovat, ale musíme mít na paměti, co je jejich cílem: abychom rostli ve vztahu s Bohem a rozvíjeli své ctnosti. Pokud se tak neděje, přemýšlejte v modlitbě o tom, jakých úprav je zapotřebí.

**3. Věnujte čas společné modlitbě.**

Každodenní osobní modlitba je základem duchovního života a umožňuje trvalý růst ve vztahu s Bohem. Kromě toho se však potřebujeme modlit i s druhými. Ježíš říká, že kde jsou dva nebo tři shromážděni v jeho jménu, tam je on uprostřed nich (viz Mt 18,20). Jsme údy jeho těla, takže roste-li naše láska k Bohu, musí se prohlubovat i naše láska k druhým a v této lásce se pak můžeme k Bohu obracet společně.

Pokud máte rodinu, modlete se každý den se svou ženou a dětmi. Je důležité, abyste rostli ve svatosti jako rodina. Modlete se společně s bratrstvem. Když se na vás někdo obrátí s prosbou o pomoc, nabídněte mu, že se s ním společně pomodlíte. Vedle rozvoje osobní modlitby je neméně důležitý i růst v modlitbě společné.
