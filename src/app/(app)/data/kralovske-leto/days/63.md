## 63. **Po ovoci je poznáte**

Naslouchejme tento den hlasu našeho Pána.

Ptejme se: Co a jak mám konat, abych překonával svou lenost?

**Stáváme se svědky bitvy s Abšalómem.** David shromažďuje své vojsko a vysílá je do bitvy s Abšalómovými silami. Na Davidově příkladu lze vidět, jak důležité je uchovat si naději, pokorně přiznat svoji duchovní chudobu a neztrácet soudnost, i když zrovna prožíváme zármutek či neúspěch.

Modlete se, aby vás Pán osvobodil od lenosti a přijali jste královské poslání, které vám svěřil.

Modlete se za milost svobody a pokory pro všechny muže Exodu, stejně jako se oni modlí za vás.

_Ve jménu Otce i Syna i Ducha svatého. Amen._

_Pane a Učiteli mého života, osvoboď mě od ducha lhostejnosti, zoufalství, touhy po moci a planého tlachání. Místo toho mě, svého služebníka, obdaruj duchem poctivosti, pokory, trpělivosti a lásky. Ano, Pane a Králi, dej, ať vidím své vlastní hříchy a nesoudím své bratry a sestry, neboť ty jsi požehnaný na věky věků. Amen._

### Čtení z druhé knihy Samuelovy 19,2-9

_Jóabovi bylo oznámeno: „Hle, král pro Abšalóma pláče a truchlí.“ Tak se toho dne proměnilo vysvobození ve smutek všeho lidu, neboť lid slyšel toho dne slova: „Král se trápí pro svého syna.“ A lid se toho dne kradl do města, jako se vkrádá lid, který se stydí, že utekl z bitvy. Král si zavinul tvář a velmi hlasitě křičel: „Můj synu Abšalóme, Abšalóme, synu můj, synu můj!“ Tu vstoupil ke králi do domu Jóab a řekl: „Dnes jsi způsobil hanbu všem svým služebníkům, kteří dnes zachránili život tvůj i životy tvých synů a tvých dcer i životy tvých žen a životy tvých ženin. Miluješ ty, kdo tě nenávidí, a nenávidíš ty, kdo tě milují. Vždyť jsi dnes dal najevo, že ti nejsou ničím ani velitelé ani služebníci. Dnes jsem poznal, že kdyby zůstal naživu Abšalóm a my všichni byli dnes mrtvi, měl bys to za správné. Vstaň nyní, vyjdi a vlídně promluv ke svým služebníkům! Přísahám při Hospodinu: Nevyjdeš-li, nebude této noci s tebou nocovat ani jeden muž. A bude to pro tebe horší než všechno zlo, které na tebe dolehlo od tvého mládí až do nynějška.“ Král tedy vstal a usedl v bráně. Všemu lidu bylo oznámeno: „Hle, král sedí v bráně.“ I vyšel všechen lid před krále._

### Reflexe

David přišel o další dítě. Příliš mnoho otců také zakusilo podobnou nenahraditelnou ztrátu. Přestože se Abšalom prohlásil za krále a chtěl Davida zabít, Hospodinův pomazaný pro svého syna hořce pláče. Podobné je to chvíli, kdy Židé chtěli zabít Ježíše za to, že se prohlásil "židovským králem", a Ježíš pláče pro milované Boží děti. Davidův zármutek také připomíná obraz Boha Otce truchlícího nad svým ukřižovaným Synem.

Davidův smutek, ačkoli je upřímný a spontánní, vyvolává u jeho lidu hanbu, sklíčenost a odpor. Joáb musí Davida z těchto jeho emocí vytrhnout. Vyzývá Davida, aby odvrátil pohled od vlastní ztráty a upřel ho zpátky na ty, kteří jej a jeho otcovství potřebují. David si uvědomuje svou chybu a vrací se k městské bráně, kam právem patří. Ponecháme-li stranou téma zármutku, tato část příběhu dobře ilustruje třístupňový proces rozlišování. S Joábovou pomocí si David (1) uvědomí, co cítí a co dělá, (2) pochopí, jak jeho smutek ovlivňuje lidi kolem něj, a (3) začne jednat tak, že se vrátí k bráně.

Ve druhém kroku rozlišování, kdy se snažíme porozumět pohnutkám svého srdce, musíme stejně tak pečlivě zkoumat plody svého chování, vlastní zkušenosti, myšlenky, pocity a touhy. Ježíšovými slovy,“Tak každý dobrý strom dává dobré ovoce, ale špatný strom dává špatné ovoce. [...] A tak je poznáte po jejich ovoci.” (Matouš 7,17.20). Svatý Pavel více podrobněji zmiňuje ovoce, které máme rozlišovat jedno od druhého:

Skutky lidské svévole jsou zřejmé: necudnost, nečistota, bezuzdnost, modlářství, čarodějství, rozbroje, hádky, žárlivost, vášeň, podlost, rozpory, rozkoly, závist, opilství, nestřídmost a podobné věci. [...] Ovoce Božího Ducha však je láska, radost, pokoj, trpělivost, laskavost, dobrota, věrnost, tichost a sebeovládání.. (Galatským 5,19-23)

Svatý Ignác z Loyoly ještě důkladněji rozepisuje plody, na které bychom si měli dávat pozor. Jeho vlastní zkušenosti s rozlišováním ho naučily, že v dobrých duších, které se přibližují k Bohu, Duch svatý plodí odvahu, sílu, pokoj, klid a ticho. Bůh odstraňuje překážky a činí obtížné věci zdánlivě snadnými. Nepřítel se naopak snaží dobré duše znepokojovat, tísnit, deprimovat a odrazovat. Obtěžuje dobré duše úzkostí, smutkem, neklidem, zmatkem, nutkavými myšlenkami a překážkami všeho druhu. Kdykoli v duši objevíme tyto druhy plodů, svatý Ignác nás varuje, abychom dělali přesný opak toho, co tyto negativní pohnutky napovídají. Cvičte se dnes v rozlišování tím, že přijmete Boží pokoj a odmítnete nepřátelské pocity strachu a obav.

A nyní se v modlitbě obraťte k Bohu a rozmlouvejte s ním.

---

**Aktivity pro 9. týden**

**1. Soustřeďte se na svůj duchovní boj s leností.**

Nacházíte se uprostřed duchovní bitvy, berete svoji zodpovědnost vážně? Snažíte se bojovat jak za své vlastní duchovní dobro, tak za ty, kteří jsou svěření do vaší péče? Podléháte v něčem své lenosti? Co potřebujete v duchovní oblasti překonat, co vás brzdí?

Bůh vás volá k životu ve svobodě Božích synů, odhoďte proto všechna pouta která vám brání a rozptylují vás. Pusťte se do boje s novým zápalem a pamatujte, že nebojujete jen za sebe, ale i za druhé.

**2. Zamyslete se nad svým plánem života.**

Exercicie Královského léta vrcholí, čekají nás závěrečné týdny a je na čase provést bilanci svého “plánu života”. Co vám dobře fungovalo a co ne? Je ještě zapotřebí provést nějaké změny či úpravy?

**3. Pokračujte v setkávání svého bratrstva.**

Navzdory uvolněnému letním režimu se snažte o co nejčastější společný kontakt. Pokud není možné se setkávat osobně, dávejte si o sobě vzájemně vědět telefonem či přes internet. K tomu, abychom se dokázali vymanit z lenosti a zaměřili se na královskou službu druhým, je vzájemná podpora bratří nezbytná.
