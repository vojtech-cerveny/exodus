## 36. **Civění z okna**

Vstaňme a následujme tento den Pána.

Ptejme se: Je pro mě toto léto obdobím duchovního pokroku nebo malátnosti?

**Jsme v Jeruzalémě, novém hlavním městě Davidově.** David konečně získal Jeruzalém a kvapně se snaží učinil z něj Boží město. Bůh však dává přednost tomu, aby se David místo budování Hospodinova domu věnoval budování svého vlastního domu tím, že se stane dobrým otcem a manželem. Davida tento úkol zjevně nezajímá, zanedbává Hospodinovo povolání a vytváří tím živnou půdu pro budoucí problémy.

Modlete se, aby vás Pán osvobodil od lenosti a přijali jste královské poslání, které vám svěřil.

Modlete se za milost svobody a pokory pro všechny muže Exodu, stejně jako se oni modlí za vás.

_Ve jménu Otce i Syna i Ducha svatého. Amen._

_Pane a Učiteli mého života, osvoboď mě od ducha lhostejnosti, zoufalství, touhy po moci a planého tlachání. Místo toho mě, svého služebníka, obdaruj duchem poctivosti, pokory, trpělivosti a lásky. Ano, Pane a Králi, dej, ať vidím své vlastní hříchy a nesoudím své bratry a sestry, neboť ty jsi požehnaný na věky věků. Amen._

### Čtení z druhé knihy Samuelovy 11,1-2

_Na přelomu roku, v době, kdy králové táhnou do boje, poslal David Jóaba a s ním své služebníky i celý Izrael, aby hubili Amónovce a oblehli Rabu. David však zůstal v Jeruzalémě. Jednou k večeru vstal David z lože a procházel se po střeše královského domu. Tu spatřil ze střechy ženu, která se právě omývala. Byla to žena velmi půvabného vzhledu._

### Reflexe

Zde vidíme podstatu problému. Zatímco ostatní králové odcházejí bojovat, David zůstává v Jeruzalémě a posílá Joába. David si dopřává lenošení. Nudí se. Ztratil smysl pro cíl a směr. Hledá něco, co by ho rozptýlilo, nějaký záchvěv potěšení, nějakou inspiraci, která by znovu probudila jeho spící schopnosti. Něco, co by jeho znuděnou duši pobavilo. Stejně jako znuděná Míkal pozorovala ze svého pokoje všechny ty, kteří chválili Boha před archou, tak se znuděný David prochází po terase, zatímco jeho armáda bojuje. A stejně jako Míkal viděla Davida odhaleného, tak David vidí koupající se Batšebu. Spíše než Míkalinu závist však David prožívá chtíč. Přesně to se stane, když dáme průchod svým touhám: žijeme jako zombie pro to, co se nám postaví před oči. Nic nedokáže naše pudy zcela potlačit.

Scéna "vyhlížení" připomíná Evagriův popis lenivého mnicha - toho, který se dívá z okna a přeje si být kdekoliv jinde. Lenost je nespokojeností nebo rozčarováním z poměrů. Protože lenoch rezignuje na odpovědnost (podobně jako David, který nechal bojovat jiné) a nezapojuje se ani do práce, kterou má před sebou. Lenoch je "jinde", dívá se z okna. Má těkavé oči a bloudícího ducha. Lenivý člověk, který hledá "zelenější pastviny", není ochoten přijmout co mu Bůh dal, a nabídnout se Bohu. Požaduje, aby byly nejprve splněny jeho touhy, než se Bohu v lásce odevzdá. Lenivý člověk žije v jakémsi limbu. Nevnímá naléhavost aktuální situace, polevuje ve svých povinnostech (jako je rodičovství, modlitba, etika na pracovišti, manželství atd.). Necítí se vázán morálními závazky “obyčejných lidí”.

To je jeden z hlavních příznaků lenosti: nespolehlivost. Lenoch je věčně nespokojený. Není schopen dotáhnout úkol do konce. Horlivě hledá další věc, další práci nebo další místo, ale jakmile je získá, rychle zjistí, že je stejně nudné jako to, co měl předtím. A tak nikdy plně neuplatní své schopnosti. Čeká na něco jiného, čemu by se “skutečně” věnoval. Je to proto, že lenost je v jádru lhostejnost ke skutečnosti. To otevírá lenivou duši celé řadě hříchů.

Lékem je vytrvalost. Jean-Charles Nault vysvětluje, že "vytrvalost není slepá rezignace, ale skutečně vědomé čekání na Boha, zaměřené na přímé a osobní setkání s ním". [10] Jinými slovy, vytrvalost není pouhé lhostejné přijetí svého osudu. Je to spíše aktivní oběť; ukáznění vlastních tužeb; obětování sebe sama ve všem, co člověk dělá, pro společenství s Bohem.

Pokud se ve svém životě přistihnete, že se díváte z okna, balkonu či terasy a hledáte něco nového, zábavného nebo příjemnějšího; pokud se přistihnete, že projíždíte sociální média, internetové obchody, hledáte novou práci nebo bydlení, možná se potýkáte s leností. \
Cítíte se odtrženi od své současné situace tak, že fantazírujete o něčem jiném? \
Volá vás Bůh, abyste zůstali ve své situaci a překonali lenost?

Zeptejte se ho dnes přímo v modlitbě.

---

**Aktivity pro 5. týden**

**1. Začínejte každý den modlitbou a modlitbou jej ukončujte.**

Bůh by měl být Pánem našeho života a tedy Pánem skutečně každého jednotlivého dne. Pokud začínáme i končíme den myšlenkou na Boha a svěřujeme svůj život do jeho rukou, pomáhá nám to žít pod Božím vedením. On je skutečným králem a my svým životem máme šířit jeho královskou vládu ve světě.

Nezapomínejme v ranní modlitbě odevzdat svůj den Bohu a žádat jej o pomoc. Na konci dne poděkujme Bohu za požehnání, která nám dal, a požádejme o odpuštění svých hříchů. Dobře provedený večerní examen pomáhá nalézat, jak v nás Bůh působí, kde potřebujeme hlubší obrácení a jak můžeme dále růst ve víře.

**2. Zůstaňte v kontaktu s bratrem, jenž je vaší kotvou.**

Léto je časem dovolených, kdy je snadné nechat se až přespříliš rozptýlit, proto v tomto čase potřebujeme bratrskou podporu a pomoc. Udržujte pravidelný kontakt se svou kotvou. Snažte se vzájemně podporovat, abyste zůstali na správné cestě i během dovolené.

**3. Nepodléhejte nežádoucímu rozptýlení.**

Odpočinek neznamená, že bychom měli polevit v morální a duchovní ostražitosti. Odjezd na dovolenou by neměl vést k tomu, že ztratíme bdělost, polevíme ve své disciplinovanosti a podlehneme technologickému rozptýlení. Využijte čas dovolené k modlitbě, odpočinku a pěstování vztahů. Technologie si ponechte jako nástroj a nedovolte, aby vás ovládly.
