## 64. **Nejistotu proměň v jednotu**

Naslouchejme tento den hlasu našeho Pána.

Ptejme se: Co a jak mám konat, abych překonával svou lenost?

**Stáváme se svědky bitvy s Abšalómem.** David shromažďuje své vojsko a vysílá je do bitvy s Abšalómovými silami. Na Davidově příkladu lze vidět, jak důležité je uchovat si naději, pokorně přiznat svoji duchovní chudobu a neztrácet soudnost, i když zrovna prožíváme zármutek či neúspěch.

Modlete se, aby vás Pán osvobodil od lenosti a přijali jste královské poslání, které vám svěřil.

Modlete se za milost svobody a pokory pro všechny muže Exodu, stejně jako se oni modlí za vás.

_Ve jménu Otce i Syna i Ducha svatého. Amen._

_Pane a Učiteli mého života, osvoboď mě od ducha lhostejnosti, zoufalství, touhy po moci a planého tlachání. Místo toho mě, svého služebníka, obdaruj duchem poctivosti, pokory, trpělivosti a lásky. Ano, Pane a Králi, dej, ať vidím své vlastní hříchy a nesoudím své bratry a sestry, neboť ty jsi požehnaný na věky věků. Amen._

### Čtení z druhé knihy Samuelovy 19,9-16

_Izrael se pak rozutekl, každý ke svým stanům. Všechen lid ve všech izraelských kmenech se dostal do rozepře: „Král nás vysvobodil ze spárů našich nepřátel, zachránil nás ze spárů Pelištejců a nyní uprchl ze země před Abšalómem. Avšak Abšalóm, jehož jsme nad sebou pomazali za krále, zahynul v bitvě. Proč nyní ohledně králova návratu mlčíte?“ Král David vzkázal kněžím Sádokovi a Ebjátarovi: „Promluvte k judským starším: Proč chcete být při návratu krále do jeho domu poslední?“ Řeč celého Izraele se totiž donesla ke králi, do jeho domu. „Jste přece moji bratři, má krev a mé tělo. Proč chcete být při králově návratu poslední? Také Amasovi povězte: Což nejsi ty má krev a mé tělo? Ať se mnou Bůh udělá, co chce, nebudeš-li u mne po všechny dny velitelem vojska místo Jóaba.“ Tak si naklonil srdce každého judského muže, že byli jako jeden muž. Poslali králi vzkaz: „Vrať se zpět se všemi svými služebníky!“ Král se tedy vracel a přišel až k Jordánu. Juda vstoupil do Gilgálu a šel králi vstříc, aby ho převedl přes Jordán._

### Reflexe

V době nejistoty se nikdo necítí bezpečně. Severní izraelské kmeny prchají zpět do svých domovů v obavách, že se David brzy vrátí do Jeruzaléma a z hloubi srdce se bude chtít pomstít. Podobně se obávají pomsty i jeruzalémští starší, kteří rovněž podporovali Abšaloma. Snad nikdo se nebál Davidova hněvu tolik jako Amasa, který byl velitelem Abšalomových vojsk. David se ale konečně chová jako moudrý král a otec. Posílá kněze, aby ujistili starší a Amasu, že jsou jeho vlastní kost a tělo a že netouží po dalším krveprolití. David dokonce Amasovi slibuje, že nahradí Joába ve funkci velitele královského vojska. Díky svému milosrdenství a laskavosti David znovu sjednotí roztříštěný judský lid.

Když je otec prchlivý, pomstychtivý, nestálý, nespolehlivý nebo nepředvídatelný, lidé kolem něj nikdy nepřestanou být ve střehu. Žijí v neustálé úzkosti a nikdy netuší, jak se jejich vlastní otec zachová. Musí neustále vážit svá slova a pocity, aby ho nevyvedly z míry. Spontánní smích a rozpustilé žertování jsou příliš nebezpečné, než aby si je mohli dovolit. V takovém prostředí nemůže nikdo vyrůstat a vzkvétat. K formování nemůže dojít, protože děti jsou příliš zaměstnané snahou chránit se před otcovými výbušnými emocemi a nevyzpytatelným chováním.

Dobrý otec naopak poskytuje klid, bezpečí, jistotu, stabilitu a prostor pro chyby. Je rozvážný, trpělivý, shovívavý a má dobrou náladu. Je podněcovatelem jednoty, nikoliv rozdělení a strachu. Urovnává neshody a zabraňuje nespravedlnostem. Jeho důsledná, laskavá přítomnost umožňuje všem ostatním, aby se jim dařilo, rostli a učili se. Vytváří atmosféru vzájemného respektu. I jeho něžná náklonnost k manželce poskytuje jistotu, že vše bude v pořádku.

Poslechněte si různá Kristova slova na toto téma: "Milujte své nepřátele a modlete se za ty, kdo vás pronásledují, abyste byli syny nebeského Otce; protože on dává svému slunci svítit na zlé i dobré a déšť posílá na spravedlivé i nespravedlivé." (Mt 5,44-45). "Buďte milosrdní, jako je milosrdný váš Otec" (Lk 6,36). "Blaze těm, kdo působí pokoj, neboť oni budou nazváni syny Božími." (Mt 5,9). Ježíš nám prostřednictvím Slova zjevuje, že duchovní otcovství se podílí na sjednocující lásce samotného Boha ke svým lidem.

Promluvte si dnes s Otcem o jeho lásce k nám a o tom, jak můžete tuto lásku učinit pro druhé více konkrétní tím, že se stanete trvalou, laskavou osobností, u které se druhým může dařit.

A nyní se v modlitbě obraťte k Bohu a rozmlouvejte s ním.

---

**Aktivity pro 9. týden**

**1. Soustřeďte se na svůj duchovní boj s leností.**

Nacházíte se uprostřed duchovní bitvy, berete svoji zodpovědnost vážně? Snažíte se bojovat jak za své vlastní duchovní dobro, tak za ty, kteří jsou svěření do vaší péče? Podléháte v něčem své lenosti? Co potřebujete v duchovní oblasti překonat, co vás brzdí?

Bůh vás volá k životu ve svobodě Božích synů, odhoďte proto všechna pouta která vám brání a rozptylují vás. Pusťte se do boje s novým zápalem a pamatujte, že nebojujete jen za sebe, ale i za druhé.

**2. Zamyslete se nad svým plánem života.**

Exercicie Královského léta vrcholí, čekají nás závěrečné týdny a je na čase provést bilanci svého “plánu života”. Co vám dobře fungovalo a co ne? Je ještě zapotřebí provést nějaké změny či úpravy?

**3. Pokračujte v setkávání svého bratrstva.**

Navzdory uvolněnému letním režimu se snažte o co nejčastější společný kontakt. Pokud není možné se setkávat osobně, dávejte si o sobě vzájemně vědět telefonem či přes internet. K tomu, abychom se dokázali vymanit z lenosti a zaměřili se na královskou službu druhým, je vzájemná podpora bratří nezbytná.
