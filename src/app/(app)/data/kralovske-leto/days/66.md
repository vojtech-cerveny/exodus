## 66. **Proměníš nebo předáš?**

Bůh má pro nás plán, řekněme mu dnes své ano.

Ptejme se: Vnímám královské poslání, které pro mě Pán má?

**Vracíme se do Jeruzaléma.** David nyní může opustit město Machanajim a vydává se na cestu zpět do Jeruzaléma. Rozvažujme o tom, jak moc jsou pro duchovní otcovství důležité vnitřní stálost, soucit, odpuštění, vnímavost k druhým, poznání sebe sama, naslouchání. Lidé okolo nás potřebují, abychom jim žehnali, ne jim zlořečili.

Modlete se, aby vás Pán osvobodil od lenosti a přijali jste královské poslání, které vám svěřil.

Modlete se za milost svobody a pokory pro všechny muže Exodu, stejně jako se oni modlí za vás.

_Ve jménu Otce i Syna i Ducha svatého. Amen._

_Pane a Učiteli mého života, osvoboď mě od ducha lhostejnosti, zoufalství, touhy po moci a planého tlachání. Místo toho mě, svého služebníka, obdaruj duchem poctivosti, pokory, trpělivosti a lásky. Ano, Pane a Králi, dej, ať vidím své vlastní hříchy a nesoudím své bratry a sestry, neboť ty jsi požehnaný na věky věků. Amen._

### Čtení z druhé knihy Samuelovy 19,25-31

_Také Mefíbóšet, vnuk Saulův, sešel králi vstříc. Ode dne, co král odešel, až do dne, co se v pokoji vrátil, nepečoval o své nohy ani o svůj vous a nepral si šaty. Když přišel králi vstříc do Jeruzaléma, řekl mu král: „Proč jsi nešel se mnou, Mefíbóšete?“ On odpověděl: „Králi, můj pane, můj služebník mě oklamal. Tvůj otrok si totiž řekl: Osedlám si osla, vsednu na něj a pojedu s králem. Tvůj otrok přece kulhá. Ale on tvého otroka u tebe, králi, můj pane, pomluvil. Avšak král, můj pán, je jako Boží posel. Učiň tedy, co uznáš za dobré. Celý dům mého otce je před králem, mým pánem, hoden smrti. Ty však jsi svého otroka posadil mezi ty, kdo jedí z tvého stolu. Jaké spravedlnosti bych se měl u krále ještě dovolávat?“ Král mu odpověděl: „Proč ještě vedeš takové řeči? Rozhodl jsem: Ty a Síba si pole rozdělíte.“ Mefíbóšet králi odvětil: „Ať si vezme třeba všechno, jen když se král, můj pán, v pokoji vrátil do svého domu.“_

### Reflexe

Mefibošet byl vnukem krále Saula a synem Davidova přítele Jonatána. Bylo mu pět let, když Saul bojoval se svým vojskem proti útočícím Filištínům na hoře Gilboa. Jonatán v bitvě padl a smrtelně zraněný Saul se zabil vlastním mečem. Když se dozvěděli, že Saul i Jonatán jsou mrtví, Mefibozetova chůva se ho pokusila odnést do bezpečí. Ve spěchu chlapce upustila a ten ochrnul na nohy (viz 2 Samuelova 4,4). Po letech ho David přijal, aby žil v jeho paláci a jedl u královského stolu.

Když David prchal z Jeruzaléma, Mefibozetův služebník Síba přivedl Davidovi osedlané osly s bohatými zásobami. David byl samozřejmě nesmírně vděčný. Síba tvrdil, že Mefibozet zůstal v Jeruzalémě s nadějí, že mu bude otcovo království brzy navráceno. David proto Sibovi slíbil, že mu od nynějška bude patřit všechna Mefibošetova půda.

Mefibošet přichází v ubohém stavu za Davidem na jeho cestě zpět do Jeruzaléma. Tvrdí, že nemohl opustit Jeruzalém, protože nemůže chodit, a že ho Síba opustil a pomluvil. David opět prokazuje velkou moudrost a milosrdenství. Zdá se, že je mu jedno, zda Siba lhal nebo zda byl Mefibošet nevěrný. Všem odpouští a půdu si prostě rozdělí.

Stejně jako David si i duchovní otcové dobře uvědomují, že každý příběh má dvě strany. David se nebojí uvážlivě přehodnotit svůj dar Síbovi ve světle nových informací. Otcové se musí vypořádat s vlastními problémy, aby je nepřenášeli na své děti. Jak se říká v některých mužských poradnách: "Co neproměníš, to přeneseš". Pokud by byl David citově labilní nebo si nebyl jistý svou autoritou, mohl na Mefibošeta, na Síbu a na mnohé další reagovat tvrdě. Jako dobrý otec je schopen být objektivní a empatický. David má dostatek soucitu, aby viděl, že Mefibošet, který osiřel v pěti letech, má nejen fyzické postižení, ale i citová zranění, možná kognitivní omezení a zjevnou finanční nesoběstačnost. David se k němu chová jako k vlastnímu synovi a zdá se, že Mefibóšet mu to upřímně oplácí.

Jaká zranění jste utrpěli v citové, fyzické, psychické nebo sexuální oblasti? \
Jak je Boží milost proměňuje? \
Jak hluboká je vaše schopnost empatie a soucitu? \
Během dnešní dvacetiminutové tiché modlitby se nad těmito otázkami upřímně a otevřeně zamyslete a dovolte Pánu, aby se s vámi setkal právě tam, kde se nacházíte.

A nyní se v modlitbě obraťte k Bohu a rozmlouvejte s ním.

---

**Aktivity pro 10. týden**

**1. Alespoň jednou týdně držte “svatou hodinku”.**

V závěru exercicií Královského léta se chceme zaměřit na to, jak nás lenost brzdí v duchovním boji. David si také uvědomil, že do bitvy o své království se musí zapojit aktivně.

Z neblahých důsledků Davidovy nečinnosti pramení poučení, abychom nepolevovali v duchovních disciplínách, zejména v modlitbě. S modlitbou je možné vše. Bůh působí a koná, když se mu odevzdáme a dovolíme mu, aby žil v nás a skrze nás. V tomto je skutečná podstata duchovního boje. Za všech okolností vytrvejte v každodenní modlitbě a nelitujte žádných obětí k tomu, aby ve vašem životě Bůh zůstával na prvním místě. To vám dodá potřebnou vnitřní sílu k plnění vašich povinností.

**2. Otcové, modlete se se svými dětmi.**

Modlit se s dětmi a přivádět je k Bohu je klíčovým aspektem vaší královské role. David měl svým dětem věnovat mnohem více pozornosti. Svým dětem nemůžeme dát nic většího, než jim předat svoji víru.To znamená ukazovat jim lásku a náklonnost Boha Otce a současně je k Otci přivádět v modlitbě.

Modlitba otevírá vaší rodině dveře k Bohu, modlitbou vyprošujete jeho přítomnost ve vašem společném životě. Modlete se společně s manželkou a dětmi každý den, i kdyby to mělo být jen krátce. Pomáhejte svým dětem rozvíjet návyk modlitby. Je to ten největší dar duchovního otcovství.

**3. Nedovolte, aby technika ve vašem životě dostávala přednost před ostatními lidmi.**

Pamatujte, k čemu technika slouží, a nedopusťte, aby překročila svůj vymezený prostor. Technologické výdobytky se snadno mohou stát nástroji lenosti a odvádět od povinností vůči Bohu a druhým. Mějte kontrolu nad tím, jak je používáte, a nedovolte, aby narušovaly vaše vztahy a plnění povinností. Investujte svůj čas do lidí místo do věcí a věnujte se těm, které máte rádi. Pokud se potřebujete ukáznit, udělejte úpravy ve svém životního plánu a používání technologií do něj zahrňte.
