## 44. **Mocí nebo láskou?**

Snažme se být tento den otevření Boží otcovské lásce.

Ptejme se: Jak mám tuto lásku projevovat těm, kdo jsou svěřeni do mé péče?

**Stáváme se svědky chaosu v Davidově domácnosti**. Poté, co David zhřeší s Bat-šebou, se po zbytek jeho života naplňuje Nátanovo proroctví: "Nyní se už nikdy nevyhne meč tvému domu". Hříchy krále Davida, zejména to, jak zanedbává své děti, má katastrofální důsledky pro jednotlivé osoby i pro celý národ. Nechť je nám to připomínkou toho, abychom si vážili daru duchovního otcovství.

Modlete se, aby vás Pán osvobodil od lenosti a přijali jste královské poslání, které vám svěřil.

Modlete se za milost svobody a pokory pro všechny muže Exodu, stejně jako se oni modlí za vás.

_Ve jménu Otce i Syna i Ducha svatého. Amen._

_Pane a Učiteli mého života, osvoboď mě od ducha lhostejnosti, zoufalství, touhy po moci a planého tlachání. Místo toho mě, svého služebníka, obdaruj duchem poctivosti, pokory, trpělivosti a lásky. Ano, Pane a Králi, dej, ať vidím své vlastní hříchy a nesoudím své bratry a sestry, neboť ty jsi požehnaný na věky věků. Amen._

### Čtení z druhé knihy Samuelovy 13,6-14

_Támar tedy šla do domu svého bratra Amnóna. On ležel. Vzala těsto, uhnětla je a před jeho očima udělala srdíčka a připravila je. Pak vzala pánev a vyklopila je před něho, ale on odmítal jíst. Poručil: „Ať jdou všichni pryč!“ Všichni tedy šli pryč. Pak řekl Amnón Támaře: „Přines ten posilující pokrm do pokojíka a já se posilním z tvé ruky.“ Támar vzala srdíčka, která udělala, a přinesla je do pokojíka svému bratru Amnónovi. Když k němu však přistoupila, aby mu dala jíst, uchopil ji a řekl jí: „Pojď, spi se mnou, má sestro!“ Odvětila mu: „Ne, můj bratře, neponižuj mne! To se v Izraeli přece nedělá! Nedopouštěj se té hanebnosti! Kam bych se poděla se svou potupou? A ty budeš v Izraeli jako nějaký hanebný bloud. Promluv nyní s králem, on mě tobě neodepře.“ On však na to nedal a neposlechl; zmocnil se jí, ponížil ji a spal s ní._

### Reflexe

Lenost překonáváme tím, že se věnujeme svým povinnostem, zejména jako manželé a otcové. Musíme také odmítat podléhat smrtelným rozptýlením, jako je chtíč.

Chtíč postrádá náležitou oddanost a řád vůči druhému člověku. Každý neporušený muž může znásilnit a zplodit potomka. Fyzické plození nevyžaduje žádnou zvláštní inteligenci ani ctnost. Zeptejte se kteréhokoli z nesčetných dětí, které nikdy nepoznaly své biologické otce. Pravé otcovství je však duchovní skutečností a vyžaduje mnoho ctností. Skutečným povoláním a posláním každého muže je stát se duchovním otcem, milovat natolik, aby kolem něj začal vzkvétat život, zejména život věčný. Janovo evangelium tento bod objasňuje prostřednictvím Ježíšova duchovního otcovství: "Těm pak, kteří ho přijali a věří v jeho jméno, dal moc stát se Božími dětmi. Ti se nenarodili, jen jako se rodí lidé, jako děti pozemských otců, nýbrž narodili se z Boha." (Jan 1,12-13). Bez ohledu na svůj věk nebo životní stav jste povoláni být duchovním otcem.

Jedním z největších nedostatků otců a nedostatkem, který nejvíce podněcuje nenávist světa k otcovství, je zneužívání moci. Amnon, který byl silnější než Támar, donutil svou sestru, aby s ním ležela. Otcovskou moc, dokonce i dar fyzické síly, dává Bůh mužům k ochraně a zachování druhých, nikoli k jejich ovládání.

Jak možná dobře víte, pro muže je typičtější, že je sexuálně stimuluje zrak, zatímco ženy jsou převážně stimulovány citem. Bůh muže takto uzpůsobil, aby mohli být dobrými pastýři, kteří vždy sledují příležitosti a hrozby pro ty, kteří jsou jim svěřeni do péče. Ženy Bůh takto uzpůsobil proto, aby muži nebyli zaslepeni bezohlednou pošetilostí, jako byli Amnon a David. Bůh chtěl, aby ženy pomohly mužům pochopit, že sexualita musí být o lásce a vztahu.

Jak často dáváte přednost moci před láskou? Způsoby, jakými dáváme přednost moci, mohou být nenápadné. Potřebujete mít vše pod kontrolou? Jak hluboké je vaše sebevědomí? Máte vždy poslední slovo? Vzpíráte se obvykle autoritám? Rozhodujete se bez konzultace s těmi, kterých se rozhodnutí týká? Snažíte se ve svých modlitbách manipulovat s Bohem, aby vám dal to, co chcete, nebo je vaše modlitba vztahem?

Samotný akt modlitby se vzdává kontroly a odevzdává se Bohu. Udělejte si dnes čas na modlitbu a přemýšlejte o těchto otázkách v Boží přítomnosti.

A nyní se v modlitbě obraťte k Bohu a rozmlouvejte s ním.

---

**Aktivity pro 7. týden**

**1. Rozjímejte o svém povolání.**

Přešli jsme do druhé poloviny exercicií Královského léta. Po zkoumání příčin lenosti nyní obrátíme pozornost k tomu, jak nad leností vítězit tím, že přijmeme své královského povolání a budeme obětavě sloužit druhým. Víte, k čemu konkrétně vás Bůh volá?

Bůh každého z nás povolal, abychom s ním vstoupili do vztahu adoptivního synovství. Toto je základem každého životního povolání. Bůh nás rovněž může povolat do manželství a rodiny nebo k zasvěcenému životu. Kromě těchto velkých povolání nás také volá ke konkrétním způsobům služby a práce pro dobro druhých.

Všechna tato povolání jsou aspekty královského života, který k nám přichází od Krista. Jsme povoláni k tomu, abychom byli syny Krále, abychom přijímali zodpovědnost za své rodiny či za církev a abychom pracovali pro dobro druhých plněním úkolů, které nám byly uloženy. Kristovo království šíříme tím, že k těmto povoláním přistupujeme s důvěrou k Bohu. Bůh nám nějakým způsobem svěřil péči o druhé. Jak na tento úkol odpovídáme? Modlíme se denně za všechny, kdo jsou svěřeni do naší péče?

**2. Udělejte si čas na bratrstvo.**

Jak probíhají vaše bratrská setkání? Pokud vaše letní setkávání vázlo, obnovte společný kontakt a snažte se bratrské pouto oživit.

**3. Zrevidujte svůj životní plán pro toto léto.**

Jak se vám daří skloubit práci, dovolenou, modlitbu a čas strávený s rodinou? Funguje váš plán tak, aby vás posiloval v duchovním boji s pokušením či špatnými návyky? Nebo je zapotřebí provést nějaké změny? Svěřte svůj plán Bohu v modlitbě a proste o dobrou kázeň a správné načasování.
