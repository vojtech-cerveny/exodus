## 48. **Uzavřen za zdmi svého paláce**

Snažme se být tento den otevření Boží otcovské lásce.

Ptejme se: Jak mám tuto lásku projevovat těm, kdo jsou svěřeni do mé péče?

**Stáváme se svědky chaosu v Davidově domácnosti**. Hříchy krále Davida, zejména to, jak zanedbává své děti, mají katastrofální důsledky pro jednotlivé osoby i pro celý národ. Nechť je nám to připomínkou toho, abychom si vážili daru duchovního otcovství.

Modlete se, aby vás Pán osvobodil od lenosti a přijali jste královské poslání, které vám svěřil.

Modlete se za milost svobody a pokory pro všechny muže Exodu, stejně jako se oni modlí za vás.

_Ve jménu Otce i Syna i Ducha svatého. Amen._

_Pane a Učiteli mého života, osvoboď mě od ducha lhostejnosti, zoufalství, touhy po moci a planého tlachání. Místo toho mě, svého služebníka, obdaruj duchem poctivosti, pokory, trpělivosti a lásky. Ano, Pane a Králi, dej, ať vidím své vlastní hříchy a nesoudím své bratry a sestry, neboť ty jsi požehnaný na věky věků. Amen._

### Čtení z druhé knihy Samuelovy 14,25-33

_V celém Izraeli nebyl nikdo pro svou krásu tak vyhlášený jako Abšalóm. Od hlavy k patě nebylo na něm poskvrny. [...] Abšalómovi se narodili tři synové a jedna dcera jménem Támar. Byla to žena krásného vzhledu. _

_Abšalóm bydlel v Jeruzalémě dva roky, aniž spatřil královu tvář. Pak poslal Abšalóm pro Jóaba, aby ho vyslal ke králi, ale on k němu přijít nechtěl. Poslal pro něho ještě podruhé, ale on zase nechtěl přijít. Proto řekl svým služebníkům: „Hleďte, Jóab má díl pole vedle mého a má tam ječmen. Jděte a vypalte jej.“ Abšalómovi služebníci ten díl vypálili. Hned nato se Jóab vypravil do domu k Abšalómovi a vyčítal mu: „Proč tvoji služebníci vypálili díl, který mi patří?“ Abšalóm Jóabovi odpověděl: „Hle, poslal jsem ti vzkaz, abys přišel sem, že tě vyšlu ke králi s dotazem: Proč jsem přišel z Gešúru? Bylo by mi lépe, kdybych tam byl zůstal. Nyní chci spatřit královu tvář. Je-li na mně vina, ať mě vydá na smrt!“ Jóab předstoupil před krále a oznámil mu to a král dal Abšalóma zavolat. Ten před krále předstoupil a klaněl se před králem tváří až k zemi. I políbil král Abšalóma._

### Reflexe

Po dvou letech čekání na setkání s otcem je Abšalom netrpělivý. Je třeba žhářského činu, aby ho někdo vyslechl. Jedná se o další selhání otcovství ze strany krále Davida. Místo aby vyšel a usmířil se se svým synem, schovává se v paláci. Nezdá se, že by Davidovi, nyní sedm let po znásilnění Támar, vadilo, že Abšaloma už pět let neviděl. David se chová spíše jako vládce než jako otec, spíše jako dítě než jako rodič.

Tato lhostejnost je strašným selhání otcovství. Otcové jsou často příliš zaneprázdnění, příliš zahledění do sebe nebo příliš líní na to, aby se věnovali svým dětem. Nedokážou svým dětem naslouchat. Když se otcové zdají být vůči svým dětem lhostejní, je to stejně špatné jako když je zneužívají. Vzkazují tím: "Nejsi pro mě důležitý." Když si však otcové udělají čas i na to, aby si s dětmi hráli, potvrzují tím jejich existenci.

Mohli bychom se domnívat, že David svým odmítáním trestá Abšaloma za vraždu Amnóna, jako by říkal: "Podívej se, jak jsi mi zkomplikoval život." Jediné co však Abšalom vnímá, je: "Doma mě nemají rádi, bylo by lepší být ve vyhnanství."

Otci musí na dětech skutečně záležet a musí se o ně starat víc než o sebe. Ježíš nás to učí v podobenství o marnotratném synu. Otec denně sledoval cestu, zda se syn nevrací, a když ho spatří, běží k němu, obejme ho a uspořádá hostinu. Bez otce neexistuje domov, kam by se marnotratný syn mohl vrátit. Bez otce není svoboda vůbec opustit domov. Bez otce není milosrdenství, odpuštění, možnost poučit se z chyb.

Jaké jsou vaše zkušenosti s otcem? Byl to přísný vychovatel? Projevoval nějakou sebekázeň? Jak to ovlivňuje váš vztah s Bohem Otcem? Jak dobře ví tvá rodina a přátelé, že je miluješ tak, jako miluješ sám sebe?

A nyní se v modlitbě obraťte k Bohu a rozmlouvejte s ním.

---

**Aktivity pro 7. týden**

**1. Rozjímejte o svém povolání.**

Přešli jsme do druhé poloviny exercicií Královského léta. Po zkoumání příčin lenosti nyní obrátíme pozornost k tomu, jak nad leností vítězit tím, že přijmeme své královského povolání a budeme obětavě sloužit druhým. Víte, k čemu konkrétně vás Bůh volá?

Bůh každého z nás povolal, abychom s ním vstoupili do vztahu adoptivního synovství. Toto je základem každého životního povolání. Bůh nás rovněž může povolat do manželství a rodiny nebo k zasvěcenému životu. Kromě těchto velkých povolání nás také volá ke konkrétním způsobům služby a práce pro dobro druhých.

Všechna tato povolání jsou aspekty královského života, který k nám přichází od Krista. Jsme povoláni k tomu, abychom byli syny Krále, abychom přijímali zodpovědnost za své rodiny či za církev a abychom pracovali pro dobro druhých plněním úkolů, které nám byly uloženy. Kristovo království šíříme tím, že k těmto povoláním přistupujeme s důvěrou k Bohu. Bůh nám nějakým způsobem svěřil péči o druhé. Jak na tento úkol odpovídáme? Modlíme se denně za všechny, kdo jsou svěřeni do naší péče?

**2. Udělejte si čas na bratrstvo.**

Jak probíhají vaše bratrská setkání? Pokud vaše letní setkávání vázlo, obnovte společný kontakt a snažte se bratrské pouto oživit.

**3. Zrevidujte svůj životní plán pro toto léto.**

Jak se vám daří skloubit práci, dovolenou, modlitbu a čas strávený s rodinou? Funguje váš plán tak, aby vás posiloval v duchovním boji s pokušením či špatnými návyky? Nebo je zapotřebí provést nějaké změny? Svěřte svůj plán Bohu v modlitbě a proste o dobrou kázeň a správné načasování.
