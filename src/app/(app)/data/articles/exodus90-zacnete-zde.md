---
id: 1
title: 'Začněte zde: Jaké je vaše proč'
date: 2024-07-25
published: true
slug: 'jake-je-vase-proc'
description: 'Vymezuje tři základní pilíře duchovního cvičení a další důležité informace'
tags: ['navod', 'exodus90']
nextPage: 'exodus90-pilire-exodu'
nextPageText: 'Pilíře Exodu'
previousPage: 'exodus90-vitejte-v-exodu'
previousPageText: 'Vítejte v Exodu 90'
# image: exodus_90_discipline.png
---

# Začněte zde: Jaké je vaše Proč

Význam každé z níže uvedených položek, jakož i vysvětlení pojmů, jako je například „kotva“, se nachází v části _Pilíře Exodu 90_ v Průvodci terénem. Dokončete čtení této sekce, napište své _Proč_ a pak pokračujte a přečtěte si _Pilíře Exodu 90_. Toto duchovní cvičení bude pro vás a vaše bratry mnohem přínosnější, pokud se na něj správně připravíte. Povzbuzuj své bratry, aby se tímto způsobem připravili před příchodem 1. dne.

## Co dělat před 1. dnem

1. Modlitba
1. Přečtěte si „Začněte zde: Co je vaše _proč_“ (Jste zde, to je skvělý začátek)
1. Napište si své „Proč“
1. Přečtěte si „Pilíře Exodu 90“

## Askeze

• Připravte si plán na přísné (důsledné) cvičení v devadesáti dnech

## Bratrství

• Vyberte si svou kotvu  
• Domluvte si pravidelný čas pro týdenní schůzky  
• Vyberte si bratrského duchovního vůdce (doporučeno, ale nikoli povinné)

**Nepřeskakujte (nevynechávejte):  
Zde začíná duchovní cvičení Exodus 90**

Exodus 90 není další farní program; je to duchovní cvičení. Není to další křesťanská „věc“, která zasahuje jen mysl nebo jen srdce. Je to plán svobody, který se zabývá celým člověkem a mění jeho způsob života. Protože Exodus 90 transformuje způsob života muže, je třeba vstoupit do něj s opravdovou touhou po osobní změně.

Muži přicházejí do Exodu 90, aby hledali svobodu. Každý z nás v nějaké formě zažil otroctví modlám, ať už jde o „malé“ věci, nebo vážnější neřesti (zlozvyky). Bojujeme se závislostí na sportu, e-mailu, mobilních zařízeních, práci, Netflixu, YouTube, televizi, videohrách, jídle, alkoholu, tabáku, kouření, penězích, obchodování na burze, novinkách (zprávách), domácích pracích, veřejném vystupování, moci, kontrole, koníčcích, hazardních hrách, materialismu, lenosti, aktivismu, narcismu nebo kofeinu. Nejčastějším důvodem  
k Exodu 90 je pro muže otroctví pornografii a masturbaci.

Ano, všechna tato slova jsou napsána na této stránce. Nyní jste si je přečetli, stejně jako vaši bratři.

Tento seznam není v žádném případě úplný; je tady, aby vám pomohl upřímně reflektovat – a konkrétně pojmenovat – vaše neřesti. Buďte upřímní v tom, proč jste se pro Exodus 90 rozhodli. Buďte upřímní vůči sobě, svým bratřím a Pánu. Tato poctivost je vaším prvním krokem ke svobodě.

_Poznámka k ženatým mužům: Nezačínejte s tímto duchovním cvičením, aniž byste nejprve otevřeně promluvili  
s vaší ženou. Více informací o tomto tématu naleznete v kapitole_ Muž Exodu a jeho manželka*.*

## Napiš _proč_

_Během devadesáti dnů Exodu a dalších dnů budete vyzváni, abyste se vrátili k následujícímu cvičení. Berte toto cvičení vážně._

Vezměte si propisku a kus papíru (lístek na poznámky bude stačit). Na papír si zapište důvod, proč jste se v tomto okamžiku svého života rozhodli pro Exodus. To je vaše _proč_.

Vaše napsané _proč_ by se mělo řídit těmito třemi parametry:  
• Mělo by být konkrétní.  
• Mělo by se jednat o osobní změnu.  
• Mělo by vysvětlit, jak vaše osobní změna slouží Bohu i ostatním.

**Tady se zastavte.** Podívejte se znovu na obvyklé důvody, proč muži přicházejí do Exodu 90, aby vám to pomohlo zvážit své vlastní důvody. Udělejte si čas, abyste si o nich promluvili s Pánem. Než budete pokračovat ve čtení, zapište si _proč_.

**Nyní, když máte své _proč_ zapsané, věnujte nějaký čas jeho vyhodnocení.**

• Je vaše odpověď konkrétní?  
• Jedná se o osobní změnu?  
• Vysvětluje vaše _proč_, jak bude vaše osobní změna sloužit Bohu i jiným?

Zde je příklad špatně napsaného _proč_:

„Chci zlomit svou závislost na svém mobilním zařízení.“

Tato odpověď je konkrétní a jde o osobní změnu. Přesto je napsána pouze pro dobro sebe samého. Toto _proč_ bude dost silné na to, aby člověk s Exodem začal, ale nebude dost silné na to, aby se dostal až do zaslíbené země.

Dobrá revize výše uvedeného příkladu je:

„Chci zlomit svou závislost na svém mobilním zařízení, abych mohl být láskyplně přítomen své manželce  
a dětem tak, jak mě Pán povolal, abych byl ve své roli manžela a otce.“

Tato odpověď je však také příliš slabá, pokud ve skutečnosti nepojmenovává hlavní důvod, proč muž do Exodu 90 přichází. Zde musíte být poctiví. Pokud muž bojuje například s pornografií a masturbací, ale píše pouze „Chci zlomit svou závislost na svém mobilním zařízení,“ není upřímný. Pak je to muž, který „nenávidí světlo  
a nepřichází k světlu, aby jeho skutky nevyšly najevo“ (J 3,20). Zůstaneme-li v temnotě, je mnohem méně pravděpodobné, že budeme schopni přijmout svobodu, kterou nám Kristus, Světlo, přichystal.

Když píšete svoje _proč_, zvažte Kristova slova: „Kdo však činí pravdu, přichází k světlu, aby se ukázalo, že jeho skutky jsou vykonány v Bohu“ (J 3,21). Pojď ke světlu. Až do světla.

Pokud vaše _proč_ nesplňuje všechna tři výše uvedená kritéria nebo je jiným způsobem slabé, věnujte nějaký čas jeho změně nebo přidání něčeho dalšího. Dobře promyšlené _proč_ ponese ovoce vám a vašim bratrům v poušti.

Jakmile budete mít své _proč_ zapsané na papíře, umístěte si jej do Bible, kterou budete denně brát k modlitbě během Exodu 90, nebo někam, kam budete mít snadný přístup. Můžete si jej pro případ ztráty vyfotit. Mít svoje _proč_, na které se budete moci zpětně podívat, vám pomůže uvědomit si, proč jste tento Exodus začali, a dá vám potřebnou motivaci pokračovat.
