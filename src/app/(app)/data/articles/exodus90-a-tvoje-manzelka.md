---
id: 3
title: 'Muž Exodus a jeho manželka'
date: 2024-07-25
published: true
slug: 'muz-exodus-a-jeho-manzelka'
description: 'Jak přežít a prožít Exodus90 s manželkou.'
tags: ['navod', 'exodus90']
# image: exodus_90_discipline.png
previousPage: 'exodus90-pilire-exodu'
previousPageText: 'Pilíře Exodu'
nextPage: 'exodus90-tydenni-pruvodce'
nextPageText: 'Průvodce pro týdenní setkání'
---

# Muž Exodus a jeho manželka

> „Muži, milujte své ženy, jako si Kristus zamiloval církev a sám se za ni obětoval.“ (Ef 5,25)

Exodus 90 není jen další farní program, který se zabývá pouze myslí nebo srdcem. Jedná se spíše o plán svobody, který zasahuje celého člověka a mění samotný jeho způsob života. A protože Exodus 90 mění náš způsob života, musí ženatí muži na tuto cestu připravit nejen sebe, ale i své rodiny – zejména své ženy. Zvláště proto, že přeměna způsobu života ženatého muže nutně ovlivní jeho ženu a děti. Ale díky řádné předchozí komunikaci a s Boží milostí tato přeměna povede k pozitivním výsledkům pro celou rodinu.

Pokud jste ženatý muž zvažující Exodus 90 a chcete zajistit tyto pozitivní výsledky, budete potřebovat
před výzvou věnovat nezbytný čas komunikaci se svou ženou. Řádná komunikace neznamená jen správný druh komunikace, ale i správné načasování. Například informovat svou manželku o středečním půstu od masa poprvé u jídelního stolu... zatímco její delikátní vepřová pečeně a bramborová kaše se slaninou je před vámi, to není dobré načasování. Abychom vám pomohli, nabízíme seznam navrhovaných kroků pro rozhovor s vaší ženou před Exodem.

## Doporučené kroky

### Sdílejte svoje proč.

Posaďte se se svou ženou a otevřeně s ní sdílejte, proč jste se rozhodli vstoupit do tohoto duchovního cvičení. Řekněte jí své naděje pro vaši rodinu a způsoby, jak se chcete stát lepším manželem a otcem. Zvažte také omluvu za to, že jste zklamal ji nebo vaše děti. Upřímná a konkrétní omluva může vést k podstatnému uzdravení a posílení uvnitř vašeho manželství a rodiny. Sdílejte konkrétně, jak si myslíte, že se stanete (že byste se mohli stát) lepším, svobodnějším mužem, který bude přínosem pro svou ženu i děti. Berte sdílení se svou ženou vážně. Toto je opravdu nejdůležitější část vaší konverzace.

Než začnete tento rozhovor, věnujte těmto otázkám čas v modlitbě, promluvte o nich a o svém proč upřímně s Pánem, než je proberete se svou ženou.

### Podělte se o základy systému Exodus 90.

Řekněte své ženě o praktických cvičeních Exodu 90. Podělte se s ní o Exodus 90 Průvodce terénem, který obsahuje všechny disciplíny Exodu 90. Zeptejte se jí, zda se domnívá, že některý z požadavků bude představovat v životě vaší rodiny problém. Promluvte si o tom, jak by každý z nich mohl v dlouhodobém hledisku prospět rodině, čímž se vrátíte zpět k jádru, proč jste se do Exodu 90 rozhodli vstoupit.

Nemyslete si, že disciplíny Exodu vaši rodinu neovlivní. Uvědomte si výzvy, kterým můžete čelit, a hledejte řešení, která jsou v souladu s duchem cvičení a přijatelná pro vaši ženu. Například: Muži Exodu se musí vzdát sledování televize. Pro mnoho mužů je sledování televize s rodinou běžné. Pro rozhovor se svou ženou si připravte možné alternativní návrhy, jako jsou rodinné hry nebo rodinná jízda na kole. Buďte otevřeni i pro přijetí jejích návrhů. Je přece možné, že vaše žena tiše čekala na volnou neděli, aby se vydala na rodinný piknik, ale sledování sportu v televizi jí v tom bránilo.

Pokud je vaše manželka z Exodu 90 méně nadšená než vy, nechte jí několik dní na pročtení Průvodce terénem a naplánujte si konkrétní čas, abyste o tom mohli znovu si promluvit, až bude připravena.

### Podporujte svou ženu.

Některé ženy milují myšlenku Exodu 90. Možná, že vaše žena od doby vašeho sňatku čekala právě na to, kdy začnete něco dělat se svou duchovní lhostejností. Nebo možná pro vás bude těžší svou ženu přesvědčit. Proto je tu bratrstvo, na které se můžete obrátit.

Pokud vaše žena plně podporuje Exodus 90, zjistěte, zda by byla ochotná podělit se o svůj zážitek s ostatními ženami. Jiný bratr (a jeho manželka) mohou mnohé těžit z jednoduchého neformálního rozhovoru mezi vaší manželkou a jeho manželkou.

Modlete se za muže ve vašem bratrstvu, když každý z vás rozlišuje nejlepší cestu pro vaši rodinu a mluví o tom s vámi. Po celou dobu devadesáti dnů mluvte se svou ženou o tom, jak disciplíny ovlivňují vaši rodinu. I když na začátku není nadšená, v průběhu času pravděpodobně uvidíte změnu srdce.

Mnohé ženy, které jsou proti tomu, aby se jejich manžel zapojil do Exodu 90, se obávají, že ho odtrhne od nich a jejich rodiny. Nejsou úplně mimo. Exodus 90 odvádí manžela od rodiny na čas modlitby, cvičení a týdenní bratrská setkání. Exodus 90 však zároveň dává manželovi příležitost, aby se své manželce a rodině věnoval mnohem více. Když je muž Exodu doma, už si nekontroluje své pracovní e-maily nebo sportovní výsledky
při hraní se svými dětmi. Každou noc u své ženy neztrácí čas tím, že dohání Netflix show nebo hraní videoher. Dar přítomnosti, kterým Exodus 90 osvobozuje muže, aby jej dal své ženě a rodině, daleko převyšuje dobu, kterou tráví bez nich. A doba, kterou stráví bez nich, je časem životadárné obnovy, doplnění daru přítomnosti své ženě a dětem za devadesát dní Exodu a do budoucna.

### Rozhodněte se.

Exodus 90 není pro každého člověka v každém okamžiku jeho života. To rozhodnutí je jen mezi vámi a Bohem s ohledem na duchovní pohodu celé rodiny. Písmo jasně ukazuje, že jste povoláni, abyste svůj život položili za svou ženu a rodinu. Jak to vypadá, může nebo nemusí být Exodus 90 pro vás právě teď. Je-li nejlepším způsobem položit svůj život za vaši rodinu tím, že vstoupíte do Exodu, udělejte toto rozhodnutí odvážně. Pokud se zdá, že vás Bůh volá k něčemu jinému – možná ještě těžšímu – pak to udělejte s láskou a služte své rodině tak, jak vás Kristus volá, abyste tak učinili právě teď.

## Duch pravidel

Ve všech disciplínách Exodu 90 je darem být schopný vzdát se kontroly a jednoduše je následovat přesně tak, jak jsou napsány.
Pro ženaté muže ale existuje několik láskyplných výjimek.

Zde jsou dva příklady:​

- Je to vaše výročí. Oslavujte dar svátosti. S manželkou si můžete dát sklenku vína a vychutnat si dezert v příjemné restauraci. Prosím, udělej to.
- Vaše manželka trvá na tom, abyste sledovali mladé superhvězdy vaší země bojující o olympijské zlato v krasobruslení a vaše alternativní návrhy to neřeší. Sedněte si se svou ženou a sledujte mladou hvězdu se sdíleným nadšením, že její skoky a vynikající práce nohou budou stačit na to, aby přinesly domů zlato.

Asketické praktiky Exodu 90 mají být výzvou pro vás, ne pro vaši manželku. Ano, její podpora vám pomůže. Přesto je to váš exodus, ne její. Držte se ducha pravidel a dělejte vše, co je ve vašich silách, abyste předkládali návrhy, které budou v souladu s duchovním cvičením. Pokud uvidíte, že se objevuje něco co je v rozporu nebo vede k porušení disciplín (pravidel), svěřte se s tím svým bratrům a vyhledejte jejich radu. Znáte svou manželku nejlépe, ale někdy malá bratrská pomoc z třetí strany pomůže člověku lépe vidět.

Vaše žena by neměla být vaším duchovním vůdcem, ani by neměla být tím, ke komu budete cítit odpovědnost. Pokud vás žena neustále kontroluje, jestli nepodvádíte při cvičeních, svěřte se s tím svému bratrstvu. Pravděpodobně je to váš problém, a ne problém vaší ženy. I tak by však byla vhodná promluva s vaší ženou o tom, že necháte sebe a své bratry zodpovídat se sami sobě. Ženy, které zpochybňovaly úsilí svého manžela v Exodu 90, sklidily nezdravé ovoce.

Milujte svou ženu: komunikujte s ní, aby vás také milovala a zdravě vás podporovala. To pomůže přinést svobodu a milost, kterou Bůh touží dát vám a vaší rodině prostřednictvím tohoto duchovního cvičení.
