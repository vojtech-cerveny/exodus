---
id: 2
title: 'Pilíře Exodu'
date: 2024-07-25
published: true
slug: 'pilire-exodu'
description: 'Vymezuje tři základní pilíře duchovního cvičení a další důležité informace'
tags: ['navod', 'exodus90']
# image: exodus_90_discipline.png
nextPage: 'exodus90-a-tvoje-manzelka'
nextPageText: 'Muž Exodus a jeho manželka'
previousPage: 'exodus90-zacnete-zde'
previousPageText: 'Začněte zde: Jaké je vaše proč'
---

# Pilíře exodu

Následující část příručky _Exodus 90 – Průvodce terénem_ je nutné přečíst. Vymezuje tři základní pilíře duchovního cvičení a další důležité informace. Přečtení této sekce vás nejen připraví na to, co vás čeká, ale také vás vybaví pravdou, kterou potřebujete k tomu, aby vás odvedla ode lží a pochybností zlého, když začnete  
a budete pokračovat v tomto cvičení. Nechoďte do divočiny nepřipraveni. Přečtěte si tuto část předtím, než duchovní cvičení začnete, a podpořte své bratry k tomu, aby udělali totéž.

Nyní, když jste se zamysleli nad obecným pojmem svobody a zapsali jste si své _proč_, pojďme si přiblížit praktické úkoly Exodu 90. Exodus 90 je duchovní cvičení, které se skládá ze tří pilířů, jež budete soustředěně praktikovat po dobu devadesáti dnů:

1. Modlitba
1. Askeze
1. Bratrství

Následující řádky jsou věnovány důkladnějšímu popisu těchto pilířů.

## 1\. Modlitba

Když se vydáte do pouště, pravděpodobně budete v pokušení si stěžovat. Jako Izraelité, budete v pokušení otočit se zpět k Egyptu a k neřestem (zlozvykům), které jste původně chtěli opustit (Ex 32,1–6). Stůjte pevně. Jak nás varuje sv. Petr: „Váš protivník, ďábel, obchází jako ‚lev řvoucí‘ a hledá, koho by pohltil“ (1 Petr 5,8).  
Ale zároveň nám přikazuje, abychom ďáblovi odolávali, abychom zůstávali „pevní ve víře.“ Můžete zůstat pevní v důvěře, že Boží všemohoucnost a Otcovská láska vás povede přesně tam, kde máte být, nehledě na to, jak těžká cesta bude.

Velké pokušení, které zažívá mnoho mužů v Exodu, je aby omezili svou denní modlitbu, nebo ji úplně vyškrtli. Muži mají často starost o to, kolik času jim modlitba zabere, protože potom nemají čas na svou rodinu.  
Ale uvědomme si:

Kolik času jsem byl mimo svou rodinu v posledních 90 dnech jen hraním video her, přesčasy v práci, abych sloužil svému „faraonovi“, nebo zíráním na televizní obrazovku?

Co vlastně myslíte tím, když říkáte, že považujete čas s Bohem za méně důležitý než čas strávený s rodinou?

Ano, čas s rodinou je naprosto důležitý a cenný. Exodus 90 je určen k tomu, aby vás osvobodil od otroctví, takže už nebudete krást čas své rodině. Čas strávený s Bohem však není „odcizený“ čas. Pokud jde o modlitbu, pomyslete na Toho, kdo vám čas dává. A my bychom mu měli umět tento čas dávat zpět. A to není ještě všechno. Velkorysost Boha se nikdy nevyčerpá. Dáme-li Bohu každý den náležitý čas, požehná nám za to svou velkorysostí tak, že na nás a na naše rodiny vylije hojné milosti. Buď k Bohu velkorysý.

### Denní svatá hodina

Jak bude tato denní modlitba během Exodu 90 vypadat? Denní svatá hodina v Exodu 90 by měla zahrnovat nejméně dvacet minut kontemplativní modlitby. V ideálním případě by to měla být každodenní hodina modlitby v eucharistické adoraci. Buď náš Pán vystavený v monstranci, nebo skrytý ve svatostánku. Pokud není ani jedna možnost k dispozici, pak „vejdi do svého pokojíku, zavři za sebou dveře a modli se k svému Otci, který zůstává skryt; a tvůj Otec, který vidí, co je skryto, ti odplatí“ (Mt 6,6).

Více o struktuře denní svaté hodiny viz _Jak se modlit svatou hodinu_, kap. 8, str. 16.

### Kontemplativní modlitba

„Kontemplativní modlitba je naslouchání Božímu slovu“ (KKC 2716). Je to čas v tichu pro rozmlouvání s naším Pánem. Kontemplativní modlitba „nikterak není pasivní“. Spíše je to „láskyplné přilnutí dítěte. Podílí se na ‚ano‘ Syna, který se stal služebníkem“ (KKC 2716). Tím se odlišuje od ústní modlitby nebo od modlitby užívající slova (ať už v myšlenkách, nebo v mluvě). Katechismus nám říká, že ústní modlitba je „první formou kontemplativní (nazíravé) modlitby“ (KKC 2704), ale obě dvě formy modlitby se liší ve vyjádření. Ústní modlitba je příliš často zkrácena a praktikována spíše jako monolog nebo žádost k našemu Pánu, která bohužel neočekává odpověď. Když začnete svatou hodinu s ústní modlitbou, dovolte jí dovést vás do kontemplativní modlitby tak, jak je zamýšlena. Kontemplativní modlitba poté dává Bohu šanci mluvit. Také vám dává možnost naslouchat.

Sv. Jan od Kříže nazývá kontemplativní modlitbu „Tichá láska“. Je to právě toto tiché naslouchání Pánu, které by mělo být zdůrazňováno každý den během vašich dvaceti minut kontemplativní modlitby. Neboť právě v této tiché modlitbě můžeme „odložit naše masky a obrátit srdce k Pánu, který nás miluje, abychom se mu odevzdali jako oběť, kterou je třeba očistit a proměnit“ (KKC 2711).

Toužíte po svobodě? Přejete si změnit svůj život?  
Pak se zavažte ke svému každodennímu času tiché štědré modlitby.  
Milujte a nechte se milovat Pánem. V této lásce se budete měnit a osvobozovat.

„Buď klidný a věz, že já jsem Bůh“ (Ž 46,10).

Cvičení Exodu 90 vyžaduje, abyste nejméně 20 minut každé svaté hodiny vyhradili kontemplativní modlitbě. Pokud jste schopni dát v určitém dni pouze 20 minut modlitbě místo celé hodiny, poté by vašich 20 minut mělo být věnováno konkrétně nepřerušované, tiché, kontemplativní modlitbě ve vhodném prostoru.

Prozatím se nadechněte a přemýšlejte o těchto vyzývajících slovech Krista: „To jste nemohli jedinou hodinu bdít se mnou? Bděte a modlete se, abyste neupadli do pokušení“ (Matouš 26: 40–41). Čas v modlitbě bude rozhodující pro toto náročné duchovní cvičení. Nenechte se odradit tím, že si myslíte, že nemáte čas. Katechismus směle prohlašuje: „Člověk se nemodlí (neprovádí kontemplativní modlitbu), pouze když má čas; člověk si udělá čas pro Pána, s pevným odhodláním se nevzdat, bez ohledu na to, s jakými zkouškami a suchem se člověk může setkat“ (KKC 2710). Můžeš to dokázat. Bůh Ti dá svou milost, když mu dáš každý den čas v modlitbě, která značí, že chceš tuto milost přijmout.

_Další vysvětlení kontemplativní modlitby najdete zde:_ [https://www.exodus90.cz/konteplativni-modlitba](https://www.exodus90.cz/konteplativni-modlitba)

### Modlitba v živém bratrství

Protože Exodus pro muže tvoří živé bratrství, můžete počítat s modlitbami svých bratrů. Bratři ve vašem bratrstvu se za vás budou modlit a i vy byste se za ně jmenovitě měli denně modlit. Kromě toho jsou na světě tisíce mužů Exodu, kteří se modlí za vás a za všechny muže Exodu – ti, kteří v současnosti Exodus provádějí,  
a ti, kteří již žijí 91. den. To jsou vaši bratři, muži pokřtěni ve stejném Kristu. Tito muži protrpěli stejných vyčerpávajících a očišťujících devadesát dní, do kterých se vy teď chystáte vstoupit. Tito muži nadále „bojují dobrý boj víry“ (1 Tim 6,12) prostřednictvím své trvající účasti na modlitbě, askezi a bratrství. Buďte povzbuzeni; vy a vaše bratrstvo nejste na této cestě zdaleka sami.

Buďte vděční za modlitby tohoto živého bratrství a modlete se za ně každý den, stejně jako za své bratry ve vašem bratrstvu.

## 2\. Askeze

Praktikovat askezi znamená disciplinovat sebe sama skrze akty sebezapření. Cílem askeze je svoboda žít naše životy naplno – naše životy křesťanských mužů. Tato praxe askeze odlišuje toto duchovní cvičení od ostatních farních programů. Praxe askeze také dělá praktikujícího křesťana plně praktikujícím křesťanem. Upřímným čtením Písma se nám jasně ukáže nutnost askeze v křesťanském životě, jak uvidíte v této části a v knize Exodus.

Zatímco modlitba často našemu dni něco dodává (například čas v modlitbě), askeze nás naopak něčeho z našeho dne zbavuje. Skutky askeze mohou být praktikovány jako forma **pokání** nebo **obětování**.

V následujících řádcích se podíváme na to, jak můžete efektivně využít obou těchto metod jako muž Exodu.

### Skutky askeze jako pokání

Co je to pokání? Pokání je vnitřním „obrácením ze vztahu k sobě samému, k Bohu a k ostatním“ (KKC1434). Skutky pokání jsou vnějšími znaky této vnitřní konverze a vyjadřují kajícnost a lásku k Bohu.

„Vnitřní pokání je radikální, nové zaměření celého života, návrat, obrácení k Bohu celým svým srdcem, rozchod s hříchem, odvrácení se od zla, spolu s odporem vůči špatným činům, které jsme spáchali“ (KKC1431).

Cvičení askeze jako pokání vám pomůže k hluboké konverzi. Pomůže vám učinit obrat, který hledáte, od modlářství k posvěcení, od otroctví ke svobodě.

Starý i Nový zákon jsou plné lidí, kteří činí pokání, ať už za své vlastní hříšné činy a nedokonalosti, jako v případě Davida (2 Sam 12,16–23) a Jóba (42,6), nebo za hříchy druhých, jak učinil Ježíš (srov. Mt 4,2; Lk4,2). Skrze tyto a další biblické příklady nám Písmo ukazuje, že vnější činy pokání jsou nezbytnou součástí duchovního života.

Katechismus nám však připomíná, že bez vnitřní konverze „zůstávají kající skutky neplodné a lživé“ (KKC 1430). Současně „vnitřní obrácení vede k tomu, aby se tento postoj projevil navenek (viditelnými) kajícími úkony a skutky“ (KKC 1430).  
Je zřejmé, že pokud chceme dosáhnout svobody a svatosti, potřebujeme jak vnitřní obrácení, tak vnější skutky pokání.  
Společně přibližují duši k Bohu. Bůh nás tedy ve svém Slově zve: „Navraťte se ke mně celým svým srdcem, v postu, pláči a nářku. Roztrhněte svá srdce, ne oděv“ (Jo 2,12–13).

Disciplíny modlitby, askeze a bratrství v tomto duchovním cvičení jsou navrženy tak, aby vám pomohly spojit vnitřní obrácení a vnější skutky pokání dohromady a poskytly rámec pro váš úspěch.

### Skutky askeze jako oběť

Dalším požehnáním asketických činů je jejich hodnota jako oběť, kterou nabízíme Pánu pro naše vlastní posvěcení a posvěcení těch, které milujeme. Církev nás vyzývá, abychom se „podíleli na modlitbě a oběti Krista“ (CCC 2205).  
Mnoho světských vymožeností, i když jsou samy o sobě dobré, nám může bránit v naplňování této výzvy, protože nám kradou naše příležitosti k oběti.

Zamyslete se nad dnešním západním způsobem života. Mnoho (zřejmě většina) z nás odpočívá každou noc v klimatizovaných domech. Vstáváme každé ráno ze své pohodlné postele, dáme si teplou sprchu a vezmeme si jídlo ze své lednice, abychom si mohli vychutnat snídani. Nejhorší část našeho dne je, když přijíždíme do práce a jsme nuceni překonat těch třicet metrů, které musíme ujít po parkovišti z našeho vozu do kancelářských prostor. Přesto jsme stále v pokušení stěžovat si.

Upřímně se nad tím zamysleme. Na co si (alespoň muži v naší západní kultuře) stěžujeme?  
Co můžeme obětovat (nabídnout)?  
Zeptejte se sami sebe: „Jaké každodenní utrpení bych mohl skutečně nabídnout Bohu za svou rodinu?“ Skutky askeze se rychle stávají nepostradatelnými pro naše křesťanské duchovní dílo, jakmile si uvědomíme sílu utrpení v duchovním životě.

Když vstoupíte do tohoto duchovního cvičení, každá disciplína vám ukáže něco, co můžete pro sebe a svou rodinu obětovat (nabídnout).  
Utrpení říct „ne“ alkoholu vás může obtěžovat, ale pokud zjistíte, že vaše „ne“ je ve skutečnosti tiché „ano“ příležitostí obětování Pánu, pak se vaše myšlení náhle změní.  
Namísto toho, abyste byli obtěžováni tímto „ne“, nyní máte „ano“ – dar, který může prospět vaší manželce, vašim dětem nebo přátelům – a který můžete nabídnout Pánu.

To se děje jednoduše sjednocením vašeho utrpení s křížem a v modlitbě pak obětujete Pánu váš konkrétní záměr.

Svatý Pavel o tom píše v listu Kolosanům a říká: „Proto se raduji, že nyní trpím za vás a to, co zbývá do míry utrpení Kristových, doplňuji svým utrpením za jeho tělo, to jest církev“ (Kol 1,24).  
Když je tedy naše utrpení sjednoceno s utrpením Krista, „stává se účastí na Ježíšově spasitelném díle“ (KKC 1521).

Kříž přináší spásu.

Ve svém Exodu můžete mít účast na utrpení Krista tím, že s radostí obětujete malá utrpení vašich každodenních asketických disciplín za konkrétní lidi. Například:

Pane, nabízím toto „ne“ své touze sledovat dnešní mistrovství jako „ano“ Tobě, našemu jedinému pravému Bohu.  
Přijmi toto prosím jako oběť za mou ženu. Modlím se, aby lépe poznala Tvou lásku. Amen.

Asketické praktiky tohoto duchovního cvičení vás vyzbrojí (vybaví) moudrým (prozíravým) utrpením, které potřebujete, abyste své každodenní oběti poskytli Otci.

Ať už je váš život pohodlný, nebo ne, utrpení je váš dar Pánu pro vaši svatost a svatost těch, které milujete.

### Asketická cvičení (disciplíny) v Exodu 90

Exodus 90 obsahuje specifický seznam asketických disciplín. Když si tento seznam prohlédnete, možná si všimnete, že cvičení pokrývají většinu vašeho každodenního života. Některá z nich budou pro vás velmi snadná a jiná budou náročnější. I když se některé věci na tomto seznamu zdají být zbytečné, protože s nimi nebojujete, zavažte se k tomu, že je stejně budete procvičovat. A pokud se vám některé z nich zdají být příliš těžké k zvládnutí, stejně se k nim zavažte!  
V obou případech má Pán důležitý dar, který vám chce v tomto duchovním cvičení dát.  
Váš závazek následovat ho těmito disciplínami vás disponuje k přijetí tohoto daru.

#### Seznam asketických cvičení (disciplín)

• Krátce se osprchuj studenou vodou.  
• Prováděj pravidelně a intenzivně tělesné cvičení (nejméně 3krát za týden)  
• Dobře se vyspi celou noc (doporučuje se nejméně sedm hodin v kuse)  
• Nepij alkoholické nápoje  
• Nejez zákusky a jiné sladkosti  
• Nejez mezi hlavními jídly  
• Nepij limonády a jiné nápoje, kde je cukr (mléko a neslazený čaj jsou povolené)  
• Nedívej se na televizi a také nesleduj filmy či sportovní přenosy  
• Nehraj videohry  
• Zdrž se nakupování nepotřebných věcí (věcí, které nejsou nezbytně nutné)  
• Poslouchejte pouze hudbu, která pozvedá duši k Bohu  
• Používej počítač pouze pro pracovní, školní nebo nutné úkoly (např. pro zaplacení účtů)  
• Mobilní zařízení používej pouze pro nezbytně nutnou komunikaci; použití nepodstatných textových zpráv, aplikací a internetu je zakázáno  
• Praxe postních dnů: ve středu a v pátek (zdržujte se masa a jezte pouze jedno plné jídlo a dvě menší jídla, která dohromady nejsou stejná jako hlavní jídlo)

Po přečtení tohoto seznamu se téměř všichni muži Exodu přiznali k okamžitému přemýšlení o tom, jak si ho upraví. Chtějí převzít kontrolu. Pokud vám kontrola předtím nepomohla osvobodit se, co vás vede k tomu myslet si, že vám teď pomůže? Pamatujte si, že muži, kteří již Exodem prošli, se za vás modlí. Podívejte se znovu na své _proč_. Vzdejte se kontroly. Následujte Pána. Poskytne vám dostatečnou milost, abyste se Exodem dostali z Egypta na svobodu.

Jeden muž, který dokončil svůj Exodus, to vyjádřil takto: „Pokud budete v Exodu 90, dělejte opravdu Exodus 90. Neexistuje žádná „lehká“ verze. Pokud se rozhodnete dělat celý Exodus 90 kromě studených sprch, děláte něco – ale neděláte Exodus 90. Pokud se rozhodnete dělat všechny disciplíny Exodu 90, ale nečtete denní reflexe, děláte něco – ale neděláte Exodus 90. Pokud jste připraveni dát svůj život Bohu, dejte svůj život Bohu  
a nenechte si žádnou jeho část.“

Kristus nám to říká opravdu jednoduše: „Kdo chce jít za mnou, zapři sám sebe, nes každého dne svůj kříž a následuj mne. Neboť kdo by chtěl zachránit svůj život, ten o něj přijde; kdo však přijde o život pro mne, zachrání jej“ (Lk 9,23-24). Opravdová praxe askeze je náročná. Je to oběť, je to kříž. Vezměte svůj kříž a nabídněte celý svůj život jako hodnotnou oběť Pánu, aniž byste si něco ponechali. Vzdejte se kontroly a důvěřujte Bohu. On vám poskytne milost dokončit tuto očistnou cestu s radostí.

## 3\. Bratrství

### Vyhnout se bratrství je duchovní sebevražda

Proč toto duchovní cvičení vyžaduje bratrství? Proč nemůžete jít touto cestou disciplíny sami? Abychom na to našli odpověď, podívejme se nejprve na příklad Krista v poušti: „Postil se čtyřicet dní a čtyřicet nocí, až nakonec vyhladověl. Tu přistoupil pokušitel…“  
(Mt 4,2-3).

Podobně jako Ježíš v poušti, i vy budete oslabeni přísnými asketickými disciplínami. Není pochyb o tom, že  
na vás satan zacílí ve vaší slabosti, protože to je jeho obvyklý způsob útoku. Proto je v době slabosti nezbytná modlitba a bratrství.

Muži minulého Exodu zjistili, že pokud člověk přijme asketické praktiky, ale nepřikloní se k modlitbě a bratrství, ocitne se už 25. den v izolaci a bude slabý. Zkušenost slabosti i izolace z vás činí snadný cíl  
pro zlého. Proto také řekl kněz Denverské arcidiecéze, že snažit se sám o asketické disciplíny Exodu není pouze nerozvážnost, ale „duchovní sebevražda“. Stvořitel sám nám říká na počátku času: „Není dobré, aby člověk byl sám“ (Gen 2,18). Nikdo z toho není vyjmut, protože jsme takto byli stvořeni. Jako křesťané navíc patříme k něčemu mnohem většímu, než jsme my sami, a tím je tělo Kristovo. Přijměte toto spojení skrze vaše bratrství.

**Varovné upozornění**

Výsledky tohoto duchovního cvičení jsou trvalé. Muži, kteří prošli Exodem, mluví o velkém bratrství, které vybudovali během svých devadesáti dnů v poušti, a žijí nyní 91. den společně a úspěšně. Tito muži nesou hojné ovoce v podobě pokračujícího bratrství v jejich farnostech a v jejich domovech. Na druhé straně, Exodus muži, kteří nebyli plně odhodláni budovat bratrství (nebo hůře, nebyli ani zavázáni svým bratrským schůzkám), čelí výzvám jak v devadesáti dnech Exodu, tak i po něm. To často vede k návratu k věcem, od kterých si přáli být osvobozeni.

Jaké bude vaše bratrstvo? Vezměte ho za své. To neznamená, že musíte být vůdce, ale vyhněte se pouhému „vezení se“. Pomozte vytvořit velké bratrství. Jak jste ochotní a oddaní být tělem Kristovým, které je vaším bratrstvím? Buďte oddáni Pánu a sobě navzájem. Neboť Pán vás a vaše bratry touží znovu osvobodit, stejně jako to udělal pro každého z vás při křtu (Gal 5,1).

### Bratrství stejné mysli

Co to znamená být stejně smýšlející? Proč je důležité, abyste vy a vaši bratři v Exodu byli stejně smýšlející? Bratrstvo mužů spojených společným cílem se efektivně pohybuje společným směrem. Být podobně smýšlející znamená mít na mysli společný cíl, pomáhat svým bratrům a posouvat je k němu.

Podívej se znovu na svoje _proč_. Je pravděpodobné, že každý z mužů ve vašem bratrstvu má podobné, ale přesto jedinečné vlastní _proč_. Jen velmi málo mužů Exodu vstupuje do těchto disciplín, protože prostě chtějí ve svém volném čase něco dělat. Muži Exodu nejsou jen muži, kteří chtějí být lepšími muži. Jsou to muži, kteří jsou ochotni udělat cokoliv, aby se stali lepšími muži. Jejich záměr je jednotný. Smýšlejí stejně. A vaše bratrstvo je pravděpodobně více „stejně smýšlející“, než si myslíte.

## Kotva (jištění)

_nepřeskakujte: smrt je pravděpodobná_

„Duch je odhodlán, ale tělo je slabé“ (Mt 26,41).

V horolezectví jsou oba spolulezci navázáni na jedno lano. Bez spolehlivého partnera jsou ony náročné, avšak dech beroucí výstupy prostě nemožné.

Při lezení a slaňování závisí život na spolehlivém jištění. Na cvičných stěnách jsou jisticí prvky pevně osazeny, aby je mohl kdokoli opakovaně použít. Ale výhledy na vrcholu těchto tras nejsou tolik ceněné. V tradičním horolezectví, ve skutečných horách, lze využívat jen postupové jištění, které prvolezec zakládá a druholezec zase sbírá pro opětovné použití (skoby, smyčky, vklíněnce, atp.). Pokud toto jištění selže, je pravděpodobné zranění i smrt. Ale tím nejdůležitějším jištěním je tvůj spolulezec. Parťák, na kterém závisí tvůj život. On jistí tebe a ty jistíš jeho. Lano, na kterém jste oba navázáni, tě může zachránit jen tehdy, pokud je spolulezec připraven zachytit tvůj pád. Pokud ne, je stržen s tebou a zahynete oba. Lézt bez jištění je bláznovství, zvláště pokud víte, že vám chybí dovednosti a zkušenosti pro úspěšné dokončení výstupu.

Nemůžeme stoupat do výšek svobody sami – opakovaně to máme ověřeno na sobě i druhých.  
I toto zůstává pravdou, když začínáte toto duchovní cvičení. Ve vašem bratrství musí každý muž vytvořit dvojici s bratrem. Tento konkrétní bratr nyní jistí vás a vy jistíte jeho. On je vaše kotva, vy zase jeho.

Vaším závazkem jako kotvy bude každodenní kontakt (jednoduchá textová zpráva nebo krátký telefonní hovor funguje skvěle). Také se zavazujete modlit, povzbuzovat, napomínat, omlouvat se a neustále odpouštět své kotvě během tohoto duchovního cvičení. Pokud vaše kotva začne ztrácet stabilitu (začne sledovat sport, prohlížet si sociální média nebo se začne opírat o jídlo či pití), pomozte svému bratru znovu se postavit pevně  
na nohy. To není jen pro něj, ale i pro vás. Pokud vaše kotva selže a padne, „smrt vás obou je pravděpodobná“.

Pokud „vy jste ten muž“ (2 Sam 12,7), který ztrácí stabilitu, okamžitě zavolejte svého bratra. Řekněte mu, že jeho kotva (vy) je blízko selhání. Je to nejen pro vaše dobro, ale také pro jeho. Je mnohem lepší zavolat svého bratra a varovat ho, že ztrácíte sílu, než mu dát zažít smrtelnou realitu vašeho pádu jako spolehlivé kotvy. Padlá kotva, obrácená zpět ke svým starým neřestem, už není užitečná jinému bratru, který také padá. Nespolehlivá kotva, která o sobě nedává vědět, nemodlí se za svého bratra nebo nedodržuje disciplínu, je stejně tak k ničemu  
i pro bratra, který padá.

Buďte denně v kontaktu se svou kotvou. Váš duchovní život na něm doslova závisí. Pokud tak učiníte, v době slabosti budete vědět, že máte pevnou a spolehlivou kotvu, která vás zachytí, když začnete padat. Bez ohledu  
na to, jakého bratra si vyberete jako vaši kotvu ve vašem bratrstvu, připoutejte se k němu. Buďte dobře fungující  
a spolehlivou kotvou. Buďte v kontaktu každý den. To vám pomůže udržet sebe i vašeho bratra při životě  
pro celý váš výstup za svobodou. Cesta je náročná, ale pohled na vrchol je dech beroucí a stojí za to.

**Nyní je čas na závazek**

Ať už jste si skupinu mužů ve svém bratrstvu vybrali, nebo ne, pamatujte: toto je vaše bratrstvo. A kvalita bratrství v něm je na vás. Podívejte se na muže, se kterými se chystáte na tento Exodus vydat. Pokud jsou vaši přátelé, je to skvělé. Co je však důležitější – pokud jsou vaši bratři (a oni jsou vašimi bratry), je to dar, který si zaslouží být respektován.

Pamatujte na Kristova slova: „To je mé přikázání, abyste se milovali navzájem, jako jsem já miloval vás“ (J15,12). Cti Tělo Kristovo. Zavaž se svým bratrům. Přinášejte oběti za vaše bratrstvo, stejně jako se Kristus obětoval za vás. Pokud se k tomu zavážete, výsledek vašeho úsilí bude jako pramen a voda v poušti  
pro vás i vaše bratrstvo v 91. den.

### Posilte své bratrství

Chcete se ujistit, že vaše bratrství je životodárné? Zde jsou dva silné návrhy:

1. Pravidelně navštěvujte svátost smíření:  
    \* Svátost křtu, jak ji popsal kardinál Ratzinger, je oním „přesným okamžikem, kdy se člověk stane ‚bratrem‘“. Když žijeme z naší víry, svátost zpovědi obnovuje naše bratrství; v Eucharistii našlo naše bratrství „neustálé obnovování naší tělesné jednoty s Pánem a mezi sebou navzájem“.  
   Z těchto pravd můžeme odvodit důležitost svaté zpovědi. Pravidelná zpověď každých pár týdnů (minimálně jednou za měsíc) je skvělý způsob, jak obnovit své bratrské pouto, a to jak s vaším bratrstvem, tak s Kristem.
1. Každý týden navštěvujte jednu další mši svatou:
   - Když se někdo zeptal kněze v Augustinském institutu, k čemu by vyzval lidi, aby jim pomohl růst v jejich víře, odpověděl: „Nechte je jít ještě jeden den v týdnu na mši.“ Proč je navštěvování další mše svaté tak důležité? Pravděpodobně proto, že právě při „velikonoční večeři (velikonoční hostině), ve které je přijímán Kristus, je mysl zaplavena milostí a je nám dán příslib budoucí slávy.“ A navíc „eucharistie je zdrojem a vrcholem celého křesťanského života“ (KKC 1324). Chtějí-li muži Exodu objevit ve svém životě skutečný vliv Eucharistie, měli by se alespoň jeden další den v týdnu zavázat ke svatému přijímání Krista. „Vždyť nejsvětější eucharistie obsahuje celé duchovní dobro církve, Krista samého, našeho velikonočního Beránka“ (CCC 1234). Alespoň během svého Exodu si udělejte plán a přidejte každý týden do svého rozvrhu další mši svatou. Bývalá bratrstva Exodu zjistila, že navštěvování jedné další mše každý týden bylo nejúspěšnější, když se bratrstvo rozhodlo pro stejný den v týdnu, kdy se mše zúčastnili společně. Mnoho bratrstev dokonce spojilo tuto týdenní mši s bratrskou svatou hodinou těsně před mší nebo po ní. Zvažte to jako možný plán pro úspěch vašeho bratrství.

## 90 dní

Jak dlouho trvá znovu získat svobodu? Osm dní, třicet dní, devadesát dní? Pokud jde o opětovné získání naší svobody, tento úkol zahrnuje více než jen úspěšné plnění zadaných úkolů po stanovenou dobu. Zahrnuje to reformu celého našeho způsobu života. Pomyslete na muže, který bojuje s alkoholismem. Copak se může vrátit do domu plného alkoholu poté, co se ho úspěšně vzdával po navštěvování 90 dní Anonymních alkoholiků?  
Je tu mnohem více k uzdravení, více na cestě ke svobodě než pouze toto. Musí se změnit samotný způsob našeho života.

Muže bojující s alkoholem musí zbavit svůj domov věcí, které ho vedou k pití, a změnit způsob, jakým tráví čas. Zastavení v baru každý den po práci pro něj nesmí nadále sloužit jako způsob, jak si odpočinout. Bez ohledu  
na to, od čeho se snažíte být osvobozeni, vaše svoboda nepřijde po absolvování všech úkolů po devadesát dní. Vaše srdce a váš způsob života musí být otevřený změnám.

Boží plán pro nás zde nelze přehlédnout. „Tu svobodu nám vydobyl Kristus. Stůjte proto pevně a nedejte si na sebe znovu vložit otrocké jho“ (Gal 5,1). Bůh touží po tom, abychom byli svobodní Jej milovat a uctívat.  
Ví, že snaha najít život či svobodu kdekoli jinde nebude nic jiného než návrat do otroctví. Musíme Bohu dovolit změnit naše srdce („A dám vám nové srdce a do nitra vám vložím nového ducha. Odstraním z vašeho těla srdce kamenné a dám vám srdce z masa“ Ezechiel 36:26). To znamená být pozorný vůči Božím výzvám v modlitbě, naučit se žít z příkladu Kristova života a zůstat spojen s Boží vůlí skrze naši jednotu s jeho nevěstou, Církví. Písemný plán modlitby, askeze a bratrství, zdůrazněný v tomto duchovním cvičení, nám tyto věci umožňuje  
a dodává nám milost tolik potřebnou k získání svobody, kterou pro nás Bůh zamýšlel.

Profesor Gary Wilson ve své knize Your Brain on Porn (Mozek na pornu) uvádí, že jednotlivci, kteří se snaží „restartovat“ své mozky, aby dosáhli svobody od své závislosti na pornografii, se snaží žít tři měsíce bez toho, aniž by se dívali na pornografické snímky. Pro muže s vážnými příznaky závislosti je však někdy potřeba daleko delší časové období, aby dosáhli svobody. Osm dní nestačí, třicet dní nestačí, devadesát dní je lepší, ale stále ještě nestačí pro skutečnou a trvalou svobodu.

Neztrácejte naději. Toto období devadesáti dnů, náročné tak, jak je, je více než jen časové období s určitými úkoly ke splnění. Toto je skutečné duchovní cvičení. Je to příležitost dát svůj život Bohu a dovolit Mu jej proměnit. Pokud tak učiníte, setkáte se novým způsobem s Ježíšem Kristem, naším Pánem, a najdete svobodu.

Těchto devadesát dní je jen začátkem života žitého ve svobodě.

Upozornění: CatholicMen, Inc., nezaručují osobní úspěch člověka v překonávání závislosti. Exodus 90 využívá časem prověřené postupy církve, jako je modlitba, askeze a bratrství. Osobní úspěch závisí na individuální investici, odhodlání a Boží milosti. Exodus 90 je plán svobody. Pokud zjistíte, že potřebujete další pomoc, doporučujeme následující zdroje:

[CatholicTherapists.com](https://CatholicTherapists.com)  
[IntegrityRestored.com](https://IntegrityRestored.com)  
[CovenantEyes.com](https://CovenantEyes.com)

## Denní úkony

Během tohoto Exodu budete následovat lid Izraele. Vciťte se do jejich situace, obujte si jejich sandály, když každým dnem budete číst knihu Exodus. Poslouchejte pozorně slova Pána, v nichž v Písmu mluví k Izraelitům  
a o Izraelitech. Pozorný čtenář zjistí, jak jsou Pánova slova stále stejně aktuální.

Na začátku reflexe každého týdne Exodu 90 bude seznam „denních úkonů“. Na začátku každého dne je důležité zkontrolovat vaše úkony. Tyto týdenní úkony vás nasměrují, když budete s Izraelity putovat přes čtyři významná místa: Egypt, Rudé moře, úpatí hory Sinai (kde budete trávit nejvíce času) a poušť mimo zaslíbenou zemi.

Čtení denních úkonů každý den před tím, než budete číst Písmo a meditovat, je nutností. Denní úkony vám budou připomínat přesně to, kde jste každý den, a pomohou vám udržovat fyzické a duchovní disciplíny Exodu 90. Tyto úkony slouží také jako váš první zdroj odpovědnosti k mnoha aspektům tohoto duchovního cvičení. Pokud přestanete se svými denními úkony, přestanete žít podle disciplín Exodu 90.
