## Den 72 - PRACOVAT A ODPOČÍVAT

### Týdenní aktivity (ukazatelé cesty)

1. Vzdejte se kontroly
1. Tak jako mnoho Izraelitů ztrácelo trpělivost s Mojžíšem, když byl 40 dní na vrcholu hory Sinaj, tak i vy možná ztrácíte trpělivost s Exodem. Možná ztrácíte trpělivost v modlitbě (možná k vám Pán právě nemluví), s nepohodlností asketických disciplín, nebo s vašimi bratry. Přes to všechno právě tyto tři věci vás přivedly až sem, do 11. týdne. Buďte trpěliví, důvěřujte a odevzdejte kontrolu Pánu. Bůh vám dá vysvobození, které hledáte.
1. Vzpomeňte si na své proč
1. Pravděpodobně jste již začali vidět naplnění svého proč. Možná trávíte více času se svou ženou, dětmi, farností, s Pánem. Držte se svého proč. Stále jste na cestě.
1. Dobře se potřetí vyzpovídejte
1. Tři svátosti smíření vám možná připadají jako mnoho během jediného exodu. Přesto však biskupové radí, abychom ke zpovědi chodili nejlépe jednou za měsíc, a tak tři zpovědi za 90 dní je docela akorát. Nenechte sebe či své hříchy překazit vaši cestu ke svobodě. Dobře se tento týden vyzpovídejte.
1. Rozdávejte/sdílejte radost
1. Jestli se vám tento týden podařilo pěstovat radost skrze vděčnost a naději, šiřte ji dál ve svém bratrstvu. Je možné, že ne všichni vaši bratři jsou na stejné úrovni radosti. Pomozte jim pěstovat vděčnost a naději. Sdílejte s nimi tento týden radost.

#### Modlitba

Modlete se, aby Pán osvobodil vás a vaše bratrství.
Modleme se za svobodu všech mužů v exodu, stejně tak, jako se oni modlí za vás.
Ve jménu Otce i Syna i Ducha svatého … Otče náš… Ve jménu Otce i Syna i Ducha svatého … Amen.

### Čtení na den

**Exodus 31,1-6.12-17**

> <sup>1</sup>Hospodin promluvil k Mojžíšovi:
> <sup>2</sup>„Hleď, povolal jsem jménem Besaleela, syna Urího, vnuka Chúrova, z pokolení Judova.
> <sup>3</sup>Naplnil jsem ho Božím duchem, totiž moudrostí, důvtipem a znalostí každého díla,
> <sup>4</sup>aby uměl dovedně pracovat se zlatem, stříbrem a mědí,
> <sup>5</sup>opracovávat kameny pro vsazování a obrábět dřevo ke zhotovení jakéhokoli díla.
> <sup>6</sup>Dal jsem mu také k ruce Oholíaba, syna Achísamakova z pokolení Danova. A do srdce každého dovedného řemeslníka jsem vložil moudrost, aby zhotovili všecko, co jsem ti přikázal:

> <sup>12</sup>Hospodin řekl Mojžíšovi:
> <sup>13</sup>„Promluv k Izraelcům: Dbejte na mé dny odpočinku; to je znamení mezi mnou a vámi pro všechna vaše pokolení, abyste věděli, že já Hospodin vás posvěcuji.
> <sup>14</sup>Budete dbát na den odpočinku; má být pro vás svatý. Kdo jej znesvětí, musí zemřít. Každý, kdo by v něm dělal nějakou práci, bude vyobcován ze společenství svého lidu.
> <sup>15</sup>Šest dní se bude pracovat, ale sedmého dne bude slavnost odpočinutí, Hospodinův svatý den odpočinku. Každý, kdo by dělal nějakou práci v den odpočinku, musí zemřít.
> <sup>16</sup>Ať tedy Izraelci dbají na den odpočinku a dodržují jej po všechna svá pokolení jako věčnou smlouvu.
> <sup>17</sup>To je provždy platné znamení mezi mnou a syny Izraele. V šesti dnech totiž učinil Hospodin nebe a zemi, ale sedmého dne odpočinul a oddechl si.“

### Reflexe

Bůh dává velké požehnání dvěma svým dělníkům, Besaleelovi a Oholíabovi. Tito muži dostali mnoho darů, aby vrátili
Bohu Jeho slávu ve skvostech, které vyrábějí a staví na Jeho počest.

Jak často slýcháme od nadaných lidí, že všechny jejich dovednosti a úspěchy jsou jen výsledkem jejich tvrdé práce.
Všechno, co máme, jsme dostali. Co by byl takový člověk bez vzduchu pro své plíce? Poděkujme a chvalme Dárce
všech dobrých darů za Jeho velkorysost.

Druhá část dnešního čtení znovu projednává téma odpočinku. Není náhodou, že pokyny týkající se odpočinku navazují
na instrukce o daru odborné práce. Po staletí Církev učí, že pracujeme, abychom si mohli odpočinout. To je pravý opak
současného myšlení, které tvrdí, že odpočíváme proto, abychom mohli znovu pracovat. Neděle by měla být posvátnou
a chráněnou, nejprve pro modlitbu, pak pro rodinu, přátele, čtení, výlety, rybaření, rekreaci, a hlavně pro mši svatou.

Když bude práce a kariéra zapomenuta, čas strávený s rodinou kolem večerního stolu zůstane v mysli jako radostná
vzpomínka. Podívejte se jen na poslední měsíc. Jak jste si vedli v dodržování posvátnosti neděle od vašeho rozjímání
nad její důležitostí 41. dne? Pokud jste kněz či jáhen, vztahují se na vás jiná kritéria, ale vaše povinnost odpočinku
stále trvá. Jakkoli jste povoláni, byli jste věrni Božímu volání k odpočinku? Nebo jste zůstali otrokem své práce na
úkor těch kolem vás?

Vezměte dnes tyto otázky s sebou do své svaté hodinky. Předložte své odpovědi Pánu a naslouchejte, jak vás jimi bude
vést ke větší svobodě.
