## Den 71 - TOUŽÍCÍ PO BOHU

### Týdenní aktivity (ukazatelé cesty)

1. Vzdejte se kontroly
1. Tak jako mnoho Izraelitů ztrácelo trpělivost s Mojžíšem, když byl 40 dní na vrcholu hory Sinaj, tak i vy možná ztrácíte trpělivost s Exodem. Možná ztrácíte trpělivost v modlitbě (možná k vám Pán právě nemluví), s nepohodlností asketických disciplín, nebo s vašimi bratry. Přes to všechno právě tyto tři věci vás přivedly až sem, do 11. týdne. Buďte trpěliví, důvěřujte a odevzdejte kontrolu Pánu. Bůh vám dá vysvobození, které hledáte.
1. Vzpomeňte si na své proč
1. Pravděpodobně jste již začali vidět naplnění svého proč. Možná trávíte více času se svou ženou, dětmi, farností, s Pánem. Držte se svého proč. Stále jste na cestě.
1. Dobře se potřetí vyzpovídejte
1. Tři svátosti smíření vám možná připadají jako mnoho během jediného exodu. Přesto však biskupové radí, abychom ke zpovědi chodili nejlépe jednou za měsíc, a tak tři zpovědi za 90 dní je docela akorát. Nenechte sebe či své hříchy překazit vaši cestu ke svobodě. Dobře se tento týden vyzpovídejte.
1. Rozdávejte/sdílejte radost
1. Jestli se vám tento týden podařilo pěstovat radost skrze vděčnost a naději, šiřte ji dál ve svém bratrstvu. Je možné, že ne všichni vaši bratři jsou na stejné úrovni radosti. Pomozte jim pěstovat vděčnost a naději. Sdílejte s nimi tento týden radost.

#### Modlitba

Modlete se, aby Pán osvobodil vás a vaše bratrství.
Modleme se za svobodu všech mužů v exodu, stejně tak, jako se oni modlí za vás.
Ve jménu Otce i Syna i Ducha svatého … Otče náš… Ve jménu Otce i Syna i Ducha svatého … Amen.

### Čtení na den

**Exodus 30,22-33**

> <sup>22</sup>Hospodin dále mluvil k Mojžíšovi:
> <sup>23</sup>„Ty si pak vezmi nejvzácnější balzámy: pět set šekelů tekuté myrhy, poloviční množství, totiž dvě stě padesát šekelů balzámové skořice, dvě stě padesát šekelů puškvorce,
> <sup>24</sup>pět set šekelů kasie podle váhy šekelu svatyně a jeden hín olivového oleje.
> <sup>25</sup>Z toho připravíš olej svatého pomazání, vonnou mast odborně smísenou. To je olej svatého pomazání.
> <sup>26</sup>Pomažeš jím stan setkávání a schránu svědectví,
> <sup>27</sup>stůl se vším náčiním, svícen s náčiním a kadidlový oltář,
> <sup>28</sup>rovněž oltář pro zápalnou oběť se vším náčiním a nádrž s podstavcem.
> <sup>29</sup>Posvětíš je a budou velesvaté. Cokoli se jich dotkne, bude svaté.
> <sup>30</sup>Pomažeš Árona a jeho syny a posvětíš je, aby mi sloužili jako kněží.
> <sup>31</sup>Izraelcům pak vyhlásíš: To je olej svatého pomazání pro mne po všechna vaše pokolení.
> <sup>32</sup>Nesmí se vylít na tělo nepovolaného člověka. Nepřipravíte podobný olej stejného složení. Je svatý a zůstane pro vás svatý.
> <sup>33</sup>Každý, kdo namíchá podobnou mast nebo z ní dá nepovolanému, bude vyobcován ze svého lidu.“

### Reflexe

Bůh Mojžíšovi říká, že posvátný olej na pomazání nesmí být vylit na obyčejné lidi. Tento olej je vyhrazen pouze
vyvoleným mužům, těm, kteří budou sloužit Bohu a jeho lidu jako kněží. Byli jste pokřtěni v Krista jako kněz, prorok a
král. V obřadu křtu jste byli doslova pomazáni křižmem, posvátným olejem. Žijete v souladu s tímto velkým
pomazáním? Žijete život ve službě Bohu a jeho lidu? Nebo žijete jako obyčejný člověk?

Během posledních sedmdesáti dnů jste jako nikdy předtím změnili svůj vlastní způsob života a převzali dary modlitby,
askeze a bratrství. Poddali jste se Pánově vůli a denně jste požívali životodárné Boží Slovo. Ačkoli jste unaveni, jste
dobře vyživeni. Mezitím se ve vaší komunitě nachází mnoho velmi podvyživených mužů. Jejich vnitřní slabost je činí
duchovně neschopnými vést své rodiny nebo dokonce je každou neděli přivést na mši. Svět tvrdí, že jim nabízí výživu,
ale nedává nic jiného než prázdné kalorie. Co jim dáváte vy? Dokonce i zmínka o modlitbě před jídlem nebo o tom, že
jste se zúčastnili nedělní mše, jim může dát pocítit chuť sladké výživy, po které dlouho touží. A co víc, představte si,
co jim může dát pozvání na mši, společenství mužů nebo dokonce jen večeře s vaší rodinou.

Nejste obyčejní lidé. Byli jste pomazáni. Mají z vašeho pomazání vaši blízcí užitek? Udělejte si řádné zpytování
svědomí a poté si promluvte s Pánem o tom, jak chce, abyste sloužili Jeho lidu. Pokud vám Pán dá i konkrétní jména,
zapište si je. Potom se ujistěte, že jste se k těmto lidem dostali. Pán bude s vámi a požehná vám ve vaší odvaze.
