## 51. **Budeš bojovat, nebo utečeš?**

Snažme se tento den vzchopit a připravit se k duchovnímu boji.

Ptejme se: Jak mám tento duchovní boj vést?

**Jsme na útěku z Jeruzaléma**. Poté, co se Abšalóm v Chebrónu prohlásí králem, musí David uprchnout z Jeruzaléma, jinak bude zabit. Jakmile se Abšalom zmocní svatého města, David se ukryje v poušti v údolí Jordánu, východně od Jeruzaléma, a čeká na zprávu od zvědů, které ve městě zanechal. Stáváme se v tomto týdnu svědky Davidových strastí, abychom poznali, že duchovní otcovství vyžaduje víru, odvahu, pokoru a důvěru..

Modlete se, aby vás Pán osvobodil od lenosti a přijali jste královské poslání, které vám svěřil.

Modlete se za milost svobody a pokory pro všechny muže Exodu, stejně jako se oni modlí za vás.

_Ve jménu Otce i Syna i Ducha svatého. Amen._

_Pane a Učiteli mého života, osvoboď mě od ducha lhostejnosti, zoufalství, touhy po moci a planého tlachání. Místo toho mě, svého služebníka, obdaruj duchem poctivosti, pokory, trpělivosti a lásky. Ano, Pane a Králi, dej, ať vidím své vlastní hříchy a nesoudím své bratry a sestry, neboť ty jsi požehnaný na věky věků. Amen._

### Čtení z druhé knihy Samuelovy 15,13-23

_K Davidovi přišel muž se zprávou: „Izraelští muži stojí za Abšalómem.“ Tu řekl David všem svým služebníkům, kteří s ním byli v Jeruzalémě: „Ihned prchněme, jinak nebudeme moci před Abšalómem uniknout. Pospěšte s odchodem, aby si nepospíšil on a nedostihl nás, aby na nás neuvedl to nejhorší a město nevybil ostřím meče.“ Královi služebníci králi odvětili: „Ať král, náš pán, rozhodne jakkoli, my jsme jeho otroky.“ Král tedy vyšel a celý jeho dům ho následoval. [...]_

_Celá země hlasitě plakala, když všechen ten lid přecházel. I král přešel Kidrónský úval a všechen ten lid se ubíral cestou do pouště._

### Reflexe

David tak dlouho otálel s řešením situace ve své rodině, až mu zůstala jediná možnost. Je pozdě zabránit vzpouře, nezbývá než útěkem zabránit krveprolití. Když chtěl král Saul utéct před Goliášem a Filištínskými, byl to právě mladý David, kdo se vzchopil a postavil se obrovi. Nyní, zdánlivě poprvé v životě, David utíká z boje. Do této situace ho přivedla jeho otcovská nedbalost.

V duchovním boji strach dodává satanovi sílu. Svatý Ignác z Loyoly to vyjádřil takto:

Nepřítel se před silným člověkem chová jako slaboch, ale když má převahu, je z něj tyran. Ztrácí odvahu a dává se na útěk, pokud muž ukáže, že je odhodlaný a nebojácný. Pokud však muž ztratí odvahu a dá se na útěk on, hněv, pomstychtivost a zuřivost nepřítele prudce vzrostou a neznají mezí. Stejně tak nepřítel zeslábne, ztratí odvahu a dá se na útěk i se svými svody, jakmile se člověk svým duchem odvážně postaví jeho pokušením a udělá přesný opak toho, co navrhuje. Pokud se však člověk začne bát a ztrácet v pokušeních odvahu, žádné divoké zvíře na zemi nemůže být divočejší než nepřítel naší lidské přirozenosti. Své zvrácené záměry uskuteční s dokonalou nenávistí. [1]

Je důležité vědět, že Bůh má nepřátele. Ještě důležitější je věřit, že Ježíš zvítězil nad hříchem i Satanem. Bůh stále dovoluje ďáblovi, aby lidi pokoušel, odrazoval a pronásledoval, ale Satanovo království bylo poraženo. Nemůže zvítězit. V duchovním boji nejsme sami. Můžeme bojovat a zvítězit nad zlem mocí Ježíše Krista, který v nás přebývá skrze Boží milost. Proto je tak důležité zůstat ve stavu milosti a rychle vstát, kdykoli upadneme do hříchu.

Apoštolové nás vyzývají, abychom neutíkali, ale bojovali proti Satanovi. Tak jako Káleb povzbuzoval Izraelity, aby zaútočili na zaslíbenou zemi a dobyli ji, svatý Pavel nás ujišťuje, že satana můžeme přemoci díky našemu Otci v nebi: "Jsem totiž přesvědčen, že ani smrt, ani život, ani andělé, ani vládci, ani přítomné věci, ani budoucí věci, ani mocnosti, ani výška, ani hlubina, ani nic jiného v celém stvoření nás nebude moci odloučit od Boží lásky v Kristu Ježíši, našem Pánu" (Řím 8,38). Vyzývá nás, abychom si oblékli Boží výzbroj a stáli pevně (viz Ef 6,10-17). Ačkoli ďábel obchází jako řvoucí lev, svatý Petr nám přikazuje, abychom mu "odolávali, pevní ve víře" (1 Petr 5,9). Víra otevírá naše srdce modlitbě a připomíná nám, že Bůh je náš všemocný Otec, který své děti nikdy neopustí.

Během dnešních dvaceti minut tiché modlitby si s Ježíšem promluvte o svém boji proti hříchu a zlu a o tom, jak vám chce pomoci.

A nyní se v modlitbě obraťte k Bohu a rozmlouvejte s ním.

---

**Aktivity pro 8. týden**

**1. Naplánujte další komunitní setkání.**

Podařilo se vám uspořádat letní grilování či piknik s bratrstvem nebo se sousedy? Pokud ano, jak to dopadlo? Možná byste na to mohli navázat, nebo zkusit setkání jinou skupinou? Pokud jste setkání dosud neuskutečnili, možná se zadaří naplánovat si ho teď?

**2. Zachovejte pátek jako den pokání.**

Pátky jsou nejpříhodnějšími dny pro pokání. Daří se vám je přes léto dodržovat? Páteční sebekázeň nám dodává sílu a soustředění, ukotvuje celý týden a připravuje nás na nedělní bohoslužbu. Vytrvejte ve svých pátečních disciplínách, jako je půst a studená sprcha.

**3. Zůstávejte v kontaktu s bratrem, jenž je vaší kotvou, a modlete se za něj.**

Stůjte při sobě, je to váš společný boj! Nezanedbávejte vzájemný kontakt a nezapomínejte se jeden za druhého modlit. Pokud v tom máte rezervy, snažte se o nápravu
