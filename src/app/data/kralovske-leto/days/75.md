## 75. **Světlo a skála**

Ani dnes nedovolme, aby nás ovládla lenost a pýcha.

Ptejme se: Jsem odhodlán i nadále s nimi bojovat?

**Velebíme Boha spolu s Davidem,** v okamžicích vítězství i ve chvíli, kdy přichází trest. David se stal lepším otcem a lepším králem, protože se poučil ze svých chyb. Boží odměnou za jeho pokání a osobní proměnu jsou Davidovi nová vítězství a nová požehnání.

Modlete se, aby vás Pán osvobodil od lenosti a přijali jste královské poslání, které vám svěřil.

Modlete se za milost svobody a pokory pro všechny muže Exodu, stejně jako se oni modlí za vás.

_Ve jménu Otce i Syna i Ducha svatého. Amen._

_Pane a Učiteli mého života, osvoboď mě od ducha lhostejnosti, zoufalství, touhy po moci a planého tlachání. Místo toho mě, svého služebníka, obdaruj duchem poctivosti, pokory, trpělivosti a lásky. Ano, Pane a Králi, dej, ať vidím své vlastní hříchy a nesoudím své bratry a sestry, neboť ty jsi požehnaný na věky věků. Amen._

### Čtení z druhé knihy Samuelovy 22,29-51

_Ty jsi moje světlo, Hospodine. Hospodin mi září do mých temnot.[...] Se svým Bohem zdolám hradbu, s Bohem, jehož cesta je tak dokonalá! To, co řekne Hospodin, je protříbené. On je štítem všech, kteří se k němu utíkají. Kdo je Bůh krom Hospodina, kdo je skála, ne-li Bůh náš! Bůh je má záštita pevná a vodí mě cestou dokonalou, on dává mým nohám hbitost laně, na mých posvátných návrších mi dopřává stanout [...] Živ je Hospodin! Buď požehnána moje skála, vyvýšen buď Bůh, má spásná skála! [...] Proto ti vzdám, Hospodine, mezi pronárody chválu, budu zpívat žalmy tvému jménu. Velká vítězství dopřává svému králi, prokazuje milosrdenství svému pomazanému, Davidovi a jeho potomstvu, navěky.“_

### Reflexe

Davidova modlitba pro nás stále dobrým vodítkem. Ačkoli každá věta stojí za zamyšlení, vyzdvihneme zde jen tři z nich:

"Můj Bůh osvětluje mé temnoty." Bez Boha nemá v našem světě nic smysl. Potmě můžete do něčeho narazit a zranit se. Ježíš mluvil o oku jako o lampě těla: "Je-li tvé oko zdravé, bude celé tvé tělo plné světla, je-li však tvé oko nemocné, bude celé tvé tělo plné tmy" (Mt 6,23). Pokud nemáme ve svém životě Boha, pokud Světlo světa není Bůh s námi, nebudeme schopni správně fungovat. Jinými slovy, pokud duchovní otcové neumějí vidět Boží přítomnost a rozeznávat jeho vůli, budou jako slepci, kteří vedou jiné slepce do jámy (viz Lukáš 6,39).

"Ty jsi Bůh - Tvá cesta je dokonalá." Ve 2. knize Samuelově 21 David a jeho muži zabili obra, který "měl na každé ruce šest prstů a na každé noze šest prstů". Pro někoho fascinující, ale ruce a nohy to nevylepšilo. Byl snadno poražen. Bůh stvořil ruku dokonale. Bůh dokonale stvořil celé tělo a celý vesmír. Nebylo by nám lépe, kdybychom měli čtyři nohy, tři oči nebo dva otce na dítě. Způsob, jakým Bůh stvořil vesmír, je totiž nejlepší a zároveň dokonalý způsob naší spásy. Když Ježíš řekl: "Buďte tedy dokonalí, jako je dokonalý váš nebeský Otec," nevyzýval nás, abychom byli perfekcionisty, posedlými svými nedostatky. Vyzýval nás, abychom věřili, že Boží cesta je dokonalá, a to i v tom, jak nás stvořil. Jsme slabá a křehká stvoření, ale v hliněných nádobách uchováváme poklad. V kontextu toho nás Ježíš vyzývá, abychom byli dokonalí v lásce tím, že budeme milovat i své nepřátele.

"Vyvýšený buď můj Bůh, skála mé spásy." Ježíš si tento obraz skály zamiloval. Změnil Šimonovo jméno na "skálu" (Petr) a slíbil, že na této skále vybuduje svou církev. Řekl také: "Každý tedy, kdo uslyší tato má slova a bude podle nich jednat, bude jako moudrý muž, který postavil svůj dům na skále" (Matouš 7,24). Vítr a vlny jistě bičovaly Davidův dům, ale ten se nezhroutil. David plnil Boží vůli, a i když selhal, činil pokání. Nestačí jen slyšet nebo znát Bibli. Jsme povoláni uvádět Hospodinova slova do života. Duchovní otcové musí být muži odhodlaní objevit Boží vůli a pak ji bez kompromisů žít.

Ve své dnešní modlitbě chvalte Boha jako David: za to, že je vaším světlem, za to, jak je dokonalý, a za to, že je vaší skálou. Bůh si zaslouží chválu.

A nyní se v modlitbě obraťte k Bohu a rozmlouvejte s ním.

---

**Aktivity pro 11. týden**

**1. Modlete se za to, abyste si z exercicií Královského léta odnesli konkrétní inspiraci.**

Identifikovali jste některé z výzev, které provázely Davida v jeho životních zápasech, ve svém vlastním životě? Co jste se o sobě dozvěděli, když jste přemýšleli o pýše, o lenosti a o královském poslání, kterým je duchovní otcovství? Modlete se za konkrétní inspiraci, kterou byste si mohli z letošního léta odnést. Víte, co potřebujete, abyste v tomto boji i nadále vytrvali?

**2. Připravte se na boj v rámci půstu konaného k poctě sv. archanděla Michaela.**

V exerciciích Královského léta jsme se zaměřili na to, jakým způsobem se nás z boje snaží vyřadit lenost. Příští týden zahájíme Svatomichaelský půst, který se více zaměřuje přímo na duchovní boj proti našim démonickým nepřátelům. To nám pomůže ještě přímočařeji se zaměřit na podstatu boje, který ve svém životě svádí každý křesťan. Existují duchovní nepřátelé, kteří se nás snaží odvrátit od Krista a našich povinností. Pod praporem svatých Božích andělů budeme rozjímat nad tím, jakou roli můžeme zaujmout v tomto velkém duchovním boji, který zuří v dnešním světě.

**3. Zamyslete se nad tím, zda jste dostatečně bdělí v péči o své blízké.**

Neřest, ať už pramení z lenosti, pýchy nebo jiného hříchu, se nikdy netýká jen samotného hříšníka. Viděli jsme, jaký chaos vnesla Davidova lenost do jeho rodiny. Bez ohledu na to, v jaké se nacházíte životní situaci, přemýšlejte o svých zodpovědnostech a o tom, jak váš vnitřní život ovlivňuje lidi okolo vás. Jak si stojíte? Je zapotřebí něco změnit? Předložte to Bohu v modlitbě a požádejte ho, aby vám ve vaší péči o druhé požehnal.
