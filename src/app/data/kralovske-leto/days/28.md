## 28. **Svátek sv. Jana Křtitele**

Dnes slavíme narození Jana Křtitele, velkého proroka, který Ježíšovi, svému bratranci, připravoval cestu.

Předstupme před Pána s radostí a vděčností.

Ptejme se: Daří se mi rozpoznávat, kde se v mém životě prosazuje lenost či pýcha?

**Jsme v Judeji a očekáváme Janovo narození. **Janovu narození předcházelo mnoho zázračných znamení. Poslední z těchto zázraků vidíme u Zachariáše, kterému se vrátila řeč, aby mohl vzdát Bohu chválu za narození svého syna.

Modlete se, aby vás Pán osvobodil od lenosti a přijali jste královské poslání, které vám svěřil.

Modlete se za milost svobody a pokory pro všechny muže Exodu, stejně jako se oni modlí za vás.

_Ve jménu Otce i Syna i Ducha svatého. Amen._

_Pane a Učiteli mého života, osvoboď mě od ducha lhostejnosti, zoufalství, touhy po moci a planého tlachání. Místo toho mě, svého služebníka, obdaruj duchem poctivosti, pokory, trpělivosti a lásky. Ano, Pane a Králi, dej, ať vidím své vlastní hříchy a nesoudím své bratry a sestry, neboť ty jsi požehnaný na věky věků. Amen._

### Čtení z Lukášova evangelia 1,57-80

_Alžbětě se naplnil čas a přišla její hodina: narodil se jí syn. [ … ] Jeho otec Zachariáš byl naplněn Duchem svatým a takto prorocky promluvil: „Pochválen buď Hospodin, Bůh Izraele, protože navštívil a vykoupil svůj lid a vzbudil nám mocného spasitele z rodu Davida, svého služebníka, jak mluvil ústy svatých proroků od pradávna; zachránil nás od našich nepřátel a z rukou všech, kteří nás nenávidí, slitoval se nad našimi otci a rozpomenul se na svou svatou smlouvu, na přísahu, kterou učinil našemu otci Abrahamovi, že nám dá, abychom vysvobozeni z rukou nepřátel a prosti strachu jej zbožně a spravedlivě ctili po všechny dny svého života. A ty, synu, budeš nazván prorokem Nejvyššího, neboť půjdeš před Pánem, abys mu připravil cestu a dal jeho lidu poznat spásu v odpuštění hříchů, pro slitování a milosrdenství našeho Boha, jímž nás navštíví Vycházející z výsosti, aby se zjevil těm, kdo jsou ve tmě a stínu smrti, a uvedl naše kroky na cestu pokoje.“ Chlapec rostl a sílil na duchu; a žil na poušti až do dne, kdy vystoupil před Izrael._

### Reflexe

Naplnění Boží smlouvy s Davidem začíná narozením předchůdce Jana, který zjeví přicházejícího Mesiáše. Bůh Davidovi slíbil, že jeho trůn nikdy nepřestane, a přesto ani makabejští vládci, ani Herodes nepocházeli z Davidova rodu. Zdálo se, že Davidův rod se stal neplodným pahýlem. Zachariáš v narození vlastního syna rozpoznává nový začátek - nový výhonek, který naplňuje Boží zaslíbení.

Jan znamená "Bůh je milostivý". Anděl ho tak pojmenoval, když Zachariáš obdržel své vidění v chrámu, a ukázal tak, že nastal čas Boží milosti a milosrdenství. Zachariáš se zjevení o Janově narození bránil a udělení jména Jan nyní ukazuje jeho poslušnost Božímu plánu. Janovo narození je velkým okamžikem milosti pro Izrael a všechny lidi, protože znamená, že se blíží příchod Spasitele.

Může být těžké vidět Boží plán v našem životě, i když nám dává jasná znamení. Počáteční Zachariášovo odmítnutí a jeho konečné přijetí jsou pro nás znamením. Pokud se vzdáme lenosti a pýchy, můžeme být pozornější k Boží vůli pro náš život. I my máme svou roli v tom, abychom druhým ukazovali na Mesiáše.

Modleme se dnes, aby Bůh odstranil překážky v našem životě, které nám ztěžují naslouchání jeho hlasu.

A nyní se v modlitbě obraťte k Bohu a rozmlouvejte s ním.

---

**Aktivity pro 4. týden**

**1. Uspořádejte společnou svatojánskou oslavu s táborákem.**

Narozeniny Jana Křtitele byly ve středověku považovány za střed léta (dnešní terminologií - letní slunovrat). V tento den se začíná zkracovat délka dnů, což odpovídá Janovu výroku, že on se musí umenšovat a Ježíš růst (viz Jan 3,30). Narození Ježíše pak připadá na čas zimního slunovratu, kdy se dny začínají opět prodlužovat. V předvečer svátku sv. Jana se slavila svatojánská noc, lidé se scházeli okolo ohňů, slavili a tancovali.

Svatojánská noc letos připadá na pátek 23. června. Zkuste uspořádat společnou oslavu u táboráku jako bratrstvo nebo rodina. Je to skvělá příležitost, jak oslavit svátek sv. Jana Křtitele a také poděkovat Bohu za požehnání, která přináší letní období.

**2. Dodržujte závazek každodenní modlitby.**

Dovolíte-li, aby se vás zmocnil démon lenosti, víte co bude jeho prvním cílem? Ďábel využije všechny možné prostředky, aby vás přiměl modlitbu odkládat, případně aby ji narušoval všemožným rozptýlením.

Každodenní modlitba stojí v základu všeho, oč se snažíme. Modlitba otevírá dveře Božímu působení v našem životě a tím nám pomáhá překonávat lenost a pýchu a bránit se duchovnímu nepříteli.

Dodržujte závazek každodenní modlitby, ať to stojí, co to stojí.

**3. Hlídejte si, jak využíváte informační technologie.**

Lenost se může vplížit i skrze nesprávné využívání technologií. Přeskakujeme-li od jednoho rozptýlení k druhému, ztrácíme tím energii a nedostává se nám pak času na modlitbu a na druhé lidi. Zrevidujte své návyky a je-li to zapotřebí, proveďte nutné změny.
