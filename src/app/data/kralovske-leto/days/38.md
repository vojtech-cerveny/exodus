## 38. **Zahleděnost do sebe**

Setřesme dnes ze sebe všechnu malátnost a následujme Pánovu královskou cestu.

Ptejme se: Jak chceš, abych vedl svůj duchovní boj, Pane?

**Jsme v královském paláci v Jeruzalémě**. David podléhá pokušení a dovoluje, aby ho jeho touhy odvedly od svěřených povinností. Vyhlíží z okna svého života a touží po nových impulsech, po něčem, co by jej zaujalo a bylo hodno jeho majestátu. Své postavení začal brát jako samozřejmost a ztrácí ze zřetele slávu Boží.

Modlete se, aby vás Pán osvobodil od lenosti a přijali jste královské poslání, které vám svěřil.

Modlete se za milost svobody a pokory pro všechny muže Exodu, stejně jako se oni modlí za vás.

_Ve jménu Otce i Syna i Ducha svatého. Amen._

_Pane a Učiteli mého života, osvoboď mě od ducha lhostejnosti, zoufalství, touhy po moci a planého tlachání. Místo toho mě, svého služebníka, obdaruj duchem poctivosti, pokory, trpělivosti a lásky. Ano, Pane a Králi, dej, ať vidím své vlastní hříchy a nesoudím své bratry a sestry, neboť ty jsi požehnaný na věky věků. Amen._

### Čtení z druhé knihy Samuelovy 11,6-15

_David vzkázal Jóabovi: „Pošli mi Chetejce Urijáše.“ Jóab tedy poslal Urijáše k Davidovi. Urijáš k němu přišel a David se ho ptal, jak se daří Jóabovi, jak se daří lidu a jak se daří v boji. Pak řekl David Urijášovi: „Zajdi do svého domu a umyj si nohy.“ Urijáš vyšel z královského domu a za ním nesli královský dar. Urijáš však ulehl se všemi služebníky svého pána u vchodu do královského domu a do svého domu nezašel. Když oznámili Davidovi, že Urijáš do svého domu nezašel, otázal se David Urijáše: „Což jsi nepřišel z cesty? Proč jsi tedy nezašel do svého domu?“ Urijáš Davidovi odvětil: „Schrána, Izrael i Juda sídlí v stáncích, můj pán Jóab i služebníci mého pána táboří v poli. A já bych měl vstoupit do svého domu, jíst a pít a spát se svou ženou? Jakože jsi živ, jakože živa je tvá duše, něčeho takového se nedopustím!“ David Urijášovi řekl: „Pobuď tu ještě dnes, zítra tě propustím.“ Urijáš tedy zůstal v Jeruzalémě toho dne i nazítří. David ho pozval, aby s ním jedl a pil, a opil ho. On však večer vyšel a ulehl na svém loži se služebníky svého pána. Do svého domu nezašel. Ráno David napsal Jóabovi dopis a poslal jej po Urijášovi. V tom dopise psal: „Postavte Urijáše do nejtužšího boje a pak od něho ustupte, ať je zabit a zemře.“_

### Reflexe

Vidíme, jak se David snaží zakrýt svůj hřích. Je stínem svého dřívějšího já. Muž, který dříve přijal odpovědnost za zločiny spáchané jeho jménem, nyní usilovně pracuje na tom, aby to vypadalo, že nic špatného neudělal. Lenoch žije v říši fantazie. Jak jsme již viděli, neustále vyhlíží z okna nějaké "zelenější pastviny". Pokud jde o vlastní hřích, lenost se zaměstnává vymýšlením jakési alternativní reality. Vždycky se najde nějaké vysvětlení, nějaký "kontext", nějaká otočka, díky níž je vše pochopitelné.

Dom. Jean-Charles Nault dobře popisuje to, co vidíme u Davida, když píše:

„Acedia je tedy hluboké stažení se do sebe… je to… bezbřehé hledání osobního uspokojení ve strachu, že něco „ztratíme“. Touha zachránit si svou „svobodu“ za každou cenu odhaluje ve skutečnosti hlubší zotročení „sebe“. Už není místo pro opuštění sebe sama ve prospěch druhého ani pro radost z daru; zůstává jen smutek nebo hořkost v tom, kdo se vzdaluje od společenství a kdo se odloučen od druhých ocitá stejně odloučen od Boha." [11]

Lenost byla nazvána "útěkem od Boha jako přítele". Tato duchovní netečnost způsobuje potíže ještě dříve, než si to uvědomíme. Kvůli nedostatku bdělosti a polevení v plnění povinností David nejenže upadá do jednoho hříchu, ale rychle se dostává od hříchu ke hříchu. Jeho život se nyní vymyká kontrole a pohlcuje s ním i ostatní. A co je nejdůležitější, jeho pozornost se odvrátila od Boha a přivedla ho do hluboké prázdnoty.

Kde jste se ocitli vy, když jste se stáhli do sebe, stáhli jste se od druhých, snažili jste se chránit svou svobodu nebo jste se snažili zakrýt své špatné skutky?

A nyní se v modlitbě obraťte k Bohu a rozmlouvejte s ním.

---

**Aktivity pro 6. týden**

**1. Modlete se za své bratrstvo.**

Do duchovního boje vstupujete společně se svými bratry. Modlete se za sebe navzájem ve svém bratrstvu každý den. Modlete se za konkrétní bratry jménem a předkládejte Bohu konkrétní prosby. Tato modlitba mezi vámi vytvoří silnější pouto a upevní vás ve společném boji proti pýše a lenosti.

**2. Pravidelně cvičte.**

Léto skýtá více času na cvičení, ale také může svádět k tomu, abyste od pravidelného cvičení upustili. Člověk je jednotou těla a duše a disciplinovanost těla a duše spolu úzce souvisí. Posilujte své tělo, budujte svou sílu. Je-li třeba, vraťte se k pravidelnému cvičení.

**3. Zamyslete se nad svým duchovním plánem pro čas dovolené.**

Měli jste už nějakou dovolenou? Proběhlo vše, jak jste si naplánovali? Je třeba propříště něco vylepšit? Nezapomínejte, i když jste na cestách, vyhradit si čas na každodenní modlitbu.
