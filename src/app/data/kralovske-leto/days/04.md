## 4. **Navštívení**

Dnes je svátek Navštívení Panny Marie, který je oslavou Mariiny návštěvy u její sestřenice Alžběty, matky Jana Křtitele..

Naslouchejme dnes hlasu Páně.

K čemu nás volá toto léto?

**Jsme s Marií v Alžbětině domě.** V tomto okamžiku poznání se vyjevuje Kristova přítomnost v Mariině lůně. Spolu s Marií chvalme Boha za spásu, kterou nám přinesl v Kristu.

Modlete se, aby vás Pán osvobodil od lenosti a přijali jste královské poslání, které vám svěřil.

Modlete se za milost svobody a pokory pro všechny muže Exodu, stejně jako se oni modlí za vás.

_Ve jménu Otce i Syna i Ducha svatého. Amen._

_Pane a Učiteli mého života, osvoboď mě od ducha lhostejnosti, zoufalství, touhy po moci a planého tlachání. Místo toho mě, svého služebníka, obdaruj duchem poctivosti, pokory, trpělivosti a lásky. Ano, Pane a Králi, dej, ať vidím své vlastní hříchy a nesoudím své bratry a sestry, neboť ty jsi požehnaný na věky věků. Amen._

### Čtení z Lukášova evangelia 1,39-56

_V těch dnech se Maria vydala na cestu a spěchala do hor do města Judova. Vešla do domu Zachariášova a pozdravila Alžbětu. Když Alžběta uslyšela Mariin pozdrav, pohnulo se dítě v jejím těle; byla naplněna Duchem svatým a zvolala velikým hlasem: „Požehnaná jsi nade všechny ženy a požehnaný plod tvého těla. Jak to, že ke mně přichází matka mého Pána? Hle, jakmile se zvuk tvého pozdravu dotkl mých uší, pohnulo se radostí dítě v mém těle. A blahoslavená, která uvěřila, že se splní to, co jí bylo řečeno od Pána.“_

_Maria řekla: „Duše má velebí Pána a můj duch jásá v Bohu, mém spasiteli, že se sklonil ke své služebnici v jejím ponížení. Hle, od této chvíle budou mne blahoslavit všechna pokolení, že se mnou učinil veliké věci ten, který je mocný. Svaté jest jeho jméno a milosrdenství jeho od pokolení do pokolení k těm, kdo se ho bojí. Prokázal sílu svým ramenem, rozptýlil ty, kdo v srdci smýšlejí pyšně; vladaře svrhl z trůnu a ponížené povýšil, hladové nasytil dobrými věcmi a bohaté poslal pryč s prázdnou. Ujal se svého služebníka Izraele, pamětliv svého milosrdenství, jež slíbil našim otcům, Abrahamovi a jeho potomkům navěky.“ Maria zůstala s Alžbětou asi tři měsíce a pak se vrátila domů.._

### Reflexe

Jak pokračujeme v našem rozjímání o lenosti, vidíme příklad Mariiny píle. Poté, co se jí zjevil anděl, aby jí zjevil Boží plán Vtělení, Maria okamžitě vstává a vydává se na cestu do kopců Judeje. Právě se stala nejdůležitější věc v dějinách lidstva – skrze ni má přijít na svět Bůh – a ona se přesto soustředí na potřeby své příbuzné Alžběty. Její cesta je vlastně evangelizační – přináší rodině Jana Křtitele poselství o spáse.

Alžběta a dítě v jejím lůně jsou vzorem bdělosti, když rozpoznávají, že se před nimi objevil Mesiáš. Lukášův popis reakce nenarozeného dítěte připomíná slova, která popisují Davidovo radostné poskakování před archou. Maria je novou archou úmluvy a to, jak silně na ni Alžběta reaguje, ukazuje důležitost této návštěvy.

Maria ztělesňuje milosrdenství, které Hospodin prokazuje, aby osvobodil svůj lid. Z daru svobody se můžeme radovat jen díky tomu, že Bůh činí tento vstřícný krok. Tento dar si uchováme jen tehdy, když budeme druhým prokazovat milosrdenství a žít v pokoře po vzoru Ježíše, který přišel a obětoval se pro naši záchranu. Maria je pro všechny křesťany vzorem v tom, jak ukazuje na Pána a velebí jej. Díky tomu a pro její jedinečnou roli v dějinách ji budou všechny generace navždy ctít jako Matku Boží.

Ptejme se dnes v modlitbě Pána, jak přinášet milosrdenství druhým a jak rozpoznávat jeho přítomnost ve světě.

A nyní se v modlitbě obraťte k Bohu a rozmlouvejte s ním.

---

**Aktivity pro 4. den**

**Vstupme do kvatembrových dnů**

Dnešek je prvním z kvatembrových (tzv. suchých) postních dnů, které následují po Letnicích.

Kvatembrové dny patří k nejstarším tradicím církevního kalendáře sahajícím až do prvních staletí. Zaměřují se na díkůvzdání a pokání. Děkujeme Bohu za jeho prozřetelné zajišťování našich potřeb skrze plody země a postíme se, abychom uznali svoji závislost na Bohu jako na nejvyšším dobru.

Protože byly spojeny s ročními obdobími, slavily se čtyřikrát do roka; v latině se jim říká jednoduše quatuor tempora (čtyři doby). Zahrnují modlitbu a půst ve středu, v pátek a v sobotu. Konají se v polovině adventu, v prvním celém týdnu postu, v týdnu po Letnicích a v polovině září. Tyto dny svolávají křesťany ke společné k modlitbě a pokání, aby si v průběhu celého roku vyprošovali požehnání a posvěcení.

Prostřednictvím kvatembrových dnů můžeme znovu navázat kontakt s rytmem ročních období. Dávají nám příležitost poděkovat Bohu za hojnost, kterou nás zahrnuje. Co se týče držení půstu, v tom jsme jako křesťané poněkud polevili. Tyto dny nám umožní vzdávat Bohu náležitou chválu a přinášet postní oběti. V neposlední řadě, jelikož bývaly spojeny s duchovenstvem, nám tyto dny skýtají skvělou příležitost k prosbám za naše kněze, za jejich svatost a za duchovní povolání.
