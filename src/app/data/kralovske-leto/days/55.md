## 55. **Hrůznost hříchu**

Snažme se tento den vzchopit a připravit se k duchovnímu boji.

Ptejme se: Jak mám tento duchovní boj vést?

**Jsme na útěku z Jeruzaléma**. Poté, co se Abšalóm v Chebrónu prohlásí králem, musí David uprchnout z Jeruzaléma, jinak bude zabit. Stáváme se v tomto týdnu svědky Davidových strastí, abychom poznali, že duchovní otcovství vyžaduje víru, odvahu, pokoru a důvěru..

Modlete se, aby vás Pán osvobodil od lenosti a přijali jste královské poslání, které vám svěřil.

Modlete se za milost svobody a pokory pro všechny muže Exodu, stejně jako se oni modlí za vás.

_Ve jménu Otce i Syna i Ducha svatého. Amen._

_Pane a Učiteli mého života, osvoboď mě od ducha lhostejnosti, zoufalství, touhy po moci a planého tlachání. Místo toho mě, svého služebníka, obdaruj duchem poctivosti, pokory, trpělivosti a lásky. Ano, Pane a Králi, dej, ať vidím své vlastní hříchy a nesoudím své bratry a sestry, neboť ty jsi požehnaný na věky věků. Amen._

### Čtení z druhé knihy Samuelovy 16,15-22

_Abšalóm a všechen lid, izraelští muži, vstoupili do Jeruzaléma; byl s ním i Achítofel. Když Davidův přítel Chúšaj Arkijský přišel k Abšalómovi, pozdravil Abšalóma: „Ať žije král! Ať žije král!“ Abšalóm Chúšajovi řekl: „Tak se odvděčuješ svému příteli? Proč jsi nešel se svým přítelem?“ Chúšaj Abšalómovi odpověděl: „Nikoli! Koho vyvolil Hospodin a všechen tento lid i všichni izraelští muži, s tím budu a u toho zůstanu. A pak, komu bych měl sloužit? Přece jeho synu. Jako jsem sloužil tvému otci, tak budu sloužit tobě.“ Abšalóm řekl Achítofelovi: „Poraďte, co máme dělat.“ Achítofel Abšalómovi odvětil: „Vejdi k ženinám svého otce, které ponechal, aby střežily dům. Celý Izrael uslyší, že jsi vzbudil u svého otce nelibost, a všichni, kdo jsou s tebou, začnou jednat rozhodně.“ Proto postavili Abšalómovi na střeše stan a Abšalóm před zraky celého Izraele vešel k ženinám svého otce._

### Reflexe

Po Davidově hříchu Nátan prorokoval: "Toto praví Hospodin: 'Vezmu tvé ženy před tvýma očima a dám je tvému bližnímu a on bude s tvými ženami obcovat před tímto sluncem'" (1. Samuelova 12,11). V tomto úryvku se proroctví naplňuje. Abšalom leží s Davidovými konkubínami na střeše za bílého dne. Kdo jediný smí spát s královými ženami a konkubínami? Král. Tímto ohavným činem se Abšalom veřejně prohlašuje za krále. Tento počin zavrhuje jakoukoli myšlenku, že se Abšalom brzy usmíří se svým otcem, a zdá se, že je to Abšalomův vnější bod, z něhož není návratu.

Abšalomův čin nám dává tušit hrůzu smrtelného hříchu. Když se s plným vědomím a souhlasem rozhodneme pro těžký hřích, prohlašujeme se za krále a bereme si za své to, co patří Bohu. Hřích je jako cizoložství s Boží ženou. Hřích je naprostá vzpoura, neúcta a nevděk. Lidské bytosti jsou schopny hřešit, a tedy jsou schopny definitivně odmítnout Boha jediným činem. To je tragické. Když se zastavíme a zamyslíme se nad naším stavem jako svobodných lidí, rychle uvidíme, jak děsivé je, že žijeme se svobodou odmítání Boha.

Co kdyby nebylo odpuštění hříchů? Co kdyby spáchání smrtelného hříchu skutečně znamenalo, že není návratu? Jak zvrácené je, že někteří lidé považují zpověď za povolení ke spáchání smrtelného hříchu. Naštěstí Bůh není jako my. Ukazuje nám, jak má být otec shovívaví. Modlitebně uvažujte o těchto slovech krále Davida ze Žalmů:

Hospodin je slitovný a milostivý,

shovívavý, nejvýš milosrdný;

nepovede pořád spory,

nebude se hněvat věčně.

Nenakládá s námi podle našich hříchů,

neodplácí nám dle našich nepravostí.

Jak vysoko nad zemí je nebe,

tak mohutně se klene jeho milosrdenství nad těmi, kdo se ho bojí;

jak je vzdálen východ od západu,

tak od nás vzdaluje naše nevěrnosti.

Jako se nad syny slitovává otec,

slitovává se Hospodin nad těmi, kdo se ho bojí.

(Žalm 103,8-13)

A nyní se v modlitbě obraťte k Bohu a rozmlouvejte s ním.

---

**Aktivity pro 8. týden**

**1. Naplánujte další komunitní setkání.**

Podařilo se vám uspořádat letní grilování či piknik s bratrstvem nebo se sousedy? Pokud ano, jak to dopadlo? Možná byste na to mohli navázat, nebo zkusit setkání s jinou skupinou? Pokud jste setkání dosud neuskutečnili, možná se zadaří naplánovat si ho teď?

**2. Zachovejte pátek jako den pokání.**

Pátky jsou nejpříhodnějšími dny pro pokání. Daří se vám je přes léto dodržovat? Páteční sebekázeň nám dodává sílu a soustředění, ukotvuje celý týden a připravuje nás na nedělní bohoslužbu. Vytrvejte ve svých pátečních disciplínách, jako je půst a studená sprcha.

**3. Zůstávejte v kontaktu s bratrem, jenž je vaší kotvou, a modlete se za něj.**

Stůjte při sobě, je to váš společný boj! Nezanedbávejte vzájemný kontakt a nezapomínejte se jeden za druhého modlit. Pokud v tom máte rezervy, snažte se o nápravu.
