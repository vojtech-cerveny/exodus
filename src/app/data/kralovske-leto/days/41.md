## 41. **Blaze těm, kdo pláčou**

Setřesme dnes ze sebe všechnu malátnost a následujme Pánovu královskou cestu.

Ptejme se: Jak chceš, abych vedl svůj duchovní boj, Pane?

**Jsme v královském paláci v Jeruzalémě**. David podléhá pokušení a dovoluje, aby ho jeho touhy odvedly od svěřených povinností. Vyhlíží z okna svého života a touží po nových impulsech, po něčem, co by jej zaujalo a bylo hodno jeho majestátu. Své postavení začal brát jako samozřejmost a ztrácí ze zřetele slávu Boží.

Modlete se, aby vás Pán osvobodil od lenosti a přijali jste královské poslání, které vám svěřil.

Modlete se za milost svobody a pokory pro všechny muže Exodu, stejně jako se oni modlí za vás.

_Ve jménu Otce i Syna i Ducha svatého. Amen._

_Pane a Učiteli mého života, osvoboď mě od ducha lhostejnosti, zoufalství, touhy po moci a planého tlachání. Místo toho mě, svého služebníka, obdaruj duchem poctivosti, pokory, trpělivosti a lásky. Ano, Pane a Králi, dej, ať vidím své vlastní hříchy a nesoudím své bratry a sestry, neboť ty jsi požehnaný na věky věků. Amen._

### Čtení z druhé knihy Samuelovy 12,15-23

_I zasáhl Hospodin dítě, které Davidovi porodila Urijášova žena, takže těžce onemocnělo. David kvůli chlapci hledal Boha a tvrdě se postil, pak šel domů a ležel přes noc na zemi. Starší jeho domu k němu přistoupili, aby ho zvedli ze země, on však nechtěl, ba ani s nimi chléb nepojedl. Sedmého dne dítě zemřelo. Davidovi služebníci se mu báli oznámit, že dítě zemřelo. Říkali: „Když dítě bylo ještě naživu, domlouvali jsme mu, ale neuposlechl nás. Jak bychom mu teď mohli říci: ‚Dítě zemřelo?‘ Provedl by něco zlého.“ Když David viděl, že si jeho služebníci šeptají, porozuměl, že dítě zemřelo. David se tedy svých služebníků zeptal: „Dítě zemřelo?“ Odvětili: „Zemřelo.“ A David vstal ze země, umyl se, pomazal se, převlékl si oděv, vešel do Hospodinova domu a klaněl se. Pak vstoupil do svého domu a požádal, aby mu předložili chléb, a jedl. Jeho služebníci mu pravili: „Jak můžeš takto jednat? Dokud dítě bylo naživu, postil ses a plakal. Jakmile dítě zemřelo, vstaneš a jíš chléb.“ Odvětil: „Dokud dítě ještě žilo, postil jsem se a plakal, neboť jsem si říkal: Kdoví, zda se Hospodin nade mnou neslituje a zda dítě nezůstane naživu. Teď zemřelo. Proč bych se měl postit? Což je mohu ještě přivést zpět? Já půjdu k němu, ale ono se ke mně nevrátí.“_

### Reflexe

Vidíme, že David je opět na správné cestě. Má obavy a je při smyslech. Je to muž rozhodného a promyšleného jednání. Postí se za své nemocné dítě, není bezcitný ani lhostejný. Truchlí a vkládá svou důvěru a naději v Hospodina: "Kdo ví, zda se Hospodin nade mnou smiluje?". Ví, že zhřešil a že je za tuto tragédii zodpovědný. Ví také, že Hospodin je milosrdný a že nemůže nad svým hříchem zoufat.

Něco na tom bude, že když je David nejblíže Hospodinu, často truchlí. David se nenachází v Hospodinově blízkosti v pohodlí paláce. Je to tehdy, když je zapojen do bojů v Božím království - když musí čelit různým hříchům a chybám, svým i svých podřízených.

Náš Pán řekl poněkud kuriózně: "Blaze těm, kdo pláčou, neboť oni budou potěšeni". To neznamená, že bychom měli chodit a vyhledávat tragédie, vystavovat sebe a své rodiny nebezpečným situacím, abychom mohli zažít ztrátu. Spíše to znamená, že bychom měli růst ve své schopnosti být pozorní k událostem, které se dějí vedle nás, abychom se naučili prožívat opravdovou lítost nad zlem a tragédií, které jsou již v našem životě přítomny.

Stává se vám, že jste lhostejní k tragédiím a zlu, které se vás přímo netýkají? Jste schopni truchlit? Co můžete udělat pro to, abyste se stali pozornějšími k lidem kolem sebe, abyste byli více v souladu s Ježíšovým posvátným srdcem?

A nyní se v modlitbě obraťte k Bohu a rozmlouvejte s ním.

---

**Aktivity pro 6. týden**

**1. Modlete se za své bratrstvo.**

Do duchovního boje vstupujete společně se svými bratry. Modlete se za sebe navzájem ve svém bratrstvu každý den. Modlete se za konkrétní bratry jménem a předkládejte Bohu konkrétní prosby. Tato modlitba mezi vámi vytvoří silnější pouto a upevní vás ve společném boji proti pýše a lenosti.

**2. Pravidelně cvičte.**

Léto skýtá více času na cvičení, ale také může svádět k tomu, abyste od pravidelného cvičení upustili. Člověk je jednotou těla a duše a disciplinovanost těla a duše spolu úzce souvisí. Posilujte své tělo, budujte svou sílu. Je-li třeba, vraťte se k pravidelnému cvičení.

**3. Zamyslete se nad svým duchovním plánem pro čas dovolené.**

Měli jste už nějakou dovolenou? Proběhlo vše, jak jste si naplánovali? Je třeba propříště něco vylepšit? Nezapomínejte, i když jste na cestách, vyhradit si čas na každodenní modlitbu.
