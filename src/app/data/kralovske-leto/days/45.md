## 45. **Hřích opět plodí hřích**

Dnes slavíme svátek svatého Benedikta z Nursie, který ve své řeholi pro mnichy vytvořil pravidla modlitby, askeze a bratrství. Stejně jako mniši, i my bojujeme proti lenosti a pýše a svádíme prostřednictvím těchto disciplín své duchovní bitvy.

Snažme se být tento den otevření Boží otcovské lásce.

Ptejme se: Jak mám tuto lásku projevovat těm, kdo jsou svěřeni do mé péče?

**Stáváme se svědky chaosu v Davidově domácnosti**. Poté, co David zhřeší s Bat-šebou, se po zbytek jeho života naplňuje Nátanovo proroctví: "Nyní se už nikdy nevyhne meč tvému domu". Hříchy krále Davida, zejména to, jak zanedbává své děti, má katastrofální důsledky pro jednotlivé osoby i pro celý národ. Nechť je nám to připomínkou toho, abychom si vážili daru duchovního otcovství.

Modlete se, aby vás Pán osvobodil od lenosti a přijali jste královské poslání, které vám svěřil.

Modlete se za milost svobody a pokory pro všechny muže Exodu, stejně jako se oni modlí za vás.

_Ve jménu Otce i Syna i Ducha svatého. Amen._

_Pane a Učiteli mého života, osvoboď mě od ducha lhostejnosti, zoufalství, touhy po moci a planého tlachání. Místo toho mě, svého služebníka, obdaruj duchem poctivosti, pokory, trpělivosti a lásky. Ano, Pane a Králi, dej, ať vidím své vlastní hříchy a nesoudím své bratry a sestry, neboť ty jsi požehnaný na věky věků. Amen._

### Čtení z druhé knihy Samuelovy 13,15-22

_Pak ji však Amnón začal převelice nenávidět. Nenávist, kterou k ní pociťoval, byla větší než láska, kterou ji miloval. Amnón jí poručil: „Ihned odejdi!“ Řekla mu: „Nemám proč. To, že mě vyháníš, je mnohem větší zlo než předešlé, jehož ses na mně dopustil.“ Ale on ji nechtěl slyšet. Zavolal mládence, který mu posluhoval, a poručil: „Ať ji hned ode mne vyvedou! A zavři za ní dveře.“ Měla na sobě pestře tkanou suknici; takové řízy totiž oblékaly královské dcery panny. Jeho sluha ji tedy vyvedl a zavřel za ní dveře. Támar si posypala hlavu prachem a roztrhla pestře tkanou suknici, kterou měla na sobě, položila si ruku na hlavu a odcházela s úpěnlivým nářkem. Její bratr Abšalóm se jí zeptal: „Nebyl s tebou tvůj bratříček Amnón? Ale teď, má sestro, mlč. Je to tvůj bratr, nepřipouštěj si to k srdci.“ Zneuctěná Támar se usídlila v domě svého bratra Abšalóma. Když král David uslyšel o všech těchto věcech, velice vzplanul. Abšalóm už nepromluvil s Amnónem ani v dobrém ani ve zlém. Abšalóm totiž Amnóna nenáviděl, protože ponížil jeho sestru Támaru._

### Reflexe

Amnon přejde od nepřirozeného zamilování do Tamar k tomu, že ji nenávidí mnohem víc, než ji kdy miloval. Místo aby sexuální akt muže a ženu sbližoval, chtíč je od sebe ještě více vzdaluje. Amnon odmítá Támar a doslova zabouchne dveře svého domu i svého srdce. Poté, co jí ukradl panenství, znásilňuje svou nenávistí její důstojnost. Stejně jako Davidovo cizoložství vedlo k vraždě, vede Amnónův hřích k Tamarině zničující hanbě, osudu mnohem horšímu než vražda. Nyní by si princeznu Támar žádný jiný muž nevzal, protože byla tak násilně uchvácena incestem a následně opuštěna jako odpad.

K podobné dynamice dochází i v našich vlastních cyklech hříchu. V pokušení nám hřích slibuje, že bude naším nejlepším přítelem; po hříchu se však stává naším nejhorším žalobcem. Po hříchu buď nenávidíme a obviňujeme objekt svého hříchu, nebo nenávidíme a obviňujeme sami sebe. Tato sebenenávist pohání cykly hanby a závislosti, které se tak snadno zakoření v naší duši. Stud a sebenenávist nás tlačí k návratu k prázdným slibům hříchu. Stává se nám, jak hlásá Písmo: “Pes se vrátil k vlastnímu vývratku” a umytá svině se zase válí v bahništi. (2 Petr 2,22)

V důsledku znásilnění Tamar prokazuje král David trojí selhání v otcovství. Z úryvku se dozvídáme, že byl velmi rozzlobený, ale nedokáže Támar utěšit ani podniknout kroky k obnovení její důstojnosti. Na Abšalomovi je, aby svou sestru utěšil a poskytl jí domov. David také nedokáže Amnóna napravit nebo potrestat. Možná se David dopustil velmi podobných hříchů, a proto nechce vypadat jako pokrytec, když svého syna napravuje. Místo toho nechává Amnóna v jeho vině, aby sám čelil Božímu hněvu. Nakonec David nerozpozná Abšalomovo spravedlivé rozhořčení a neudělá nic, aby zabránil dalším hříchům, které by zničily jeho rodinu.

Davidův hřích plodí hřích. Ať už z nedbalosti, nebo z opomenutí, Davidovy hříchy vedou k dalším a dalším hříchům v jeho vlastním životě i v životě jeho dětí. Jak vedly vaše hříchy k dalším hříchům? Jak se můžete poučit z Davidových chyb, abyste se pro své okolí stali požehnáním, a ne prokletím?

Přemýšlejte také o příkladu svatého Benedikta, který se stal otcem mnoha mnichů. Mniši obětují svůj život ke chvále Boha a vše, co dělají, řídí k jeho slávě. Připomínají nám, že i my jsme povoláni zcela odevzdat svůj život Bohu v lásce.

A nyní se v modlitbě obraťte k Bohu a rozmlouvejte s ním.

---

**Aktivity pro 7. týden**

**1. Rozjímejte o svém povolání.**

Přešli jsme do druhé poloviny exercicií Královského léta. Po zkoumání příčin lenosti nyní obrátíme pozornost k tomu, jak nad leností vítězit tím, že přijmeme své královského povolání a budeme obětavě sloužit druhým. Víte, k čemu konkrétně vás Bůh volá?

Bůh každého z nás povolal, abychom s ním vstoupili do vztahu adoptivního synovství. Toto je základem každého životního povolání. Bůh nás rovněž může povolat do manželství a rodiny nebo k zasvěcenému životu. Kromě těchto velkých povolání nás také volá ke konkrétním způsobům služby a práce pro dobro druhých.

Všechna tato povolání jsou aspekty královského života, který k nám přichází od Krista. Jsme povoláni k tomu, abychom byli syny Krále, abychom přijímali zodpovědnost za své rodiny či za církev a abychom pracovali pro dobro druhých plněním úkolů, které nám byly uloženy. Kristovo království šíříme tím, že k těmto povoláním přistupujeme s důvěrou k Bohu. Bůh nám nějakým způsobem svěřil péči o druhé. Jak na tento úkol odpovídáme? Modlíme se denně za všechny, kdo jsou svěřeni do naší péče?

**2. Udělejte si čas na bratrstvo.**

Jak probíhají vaše bratrská setkání? Pokud vaše letní setkávání vázlo, obnovte společný kontakt a snažte se bratrské pouto oživit.

**3. Zrevidujte svůj životní plán pro toto léto.**

Jak se vám daří skloubit práci, dovolenou, modlitbu a čas strávený s rodinou? Funguje váš plán tak, aby vás posiloval v duchovním boji s pokušením či špatnými návyky? Nebo je zapotřebí provést nějaké změny? Svěřte svůj plán Bohu v modlitbě a proste o dobrou kázeň a správné načasování.
