## 79. **Svátek sv. Maxmiliána Kolbeho**

Dnes je památka svatého Maxmiliána Kolbeho, který ukázal, že láska může být silnější než smrt.

Ani dnes nedovolme, aby nás ovládla lenost a pýcha.

Ptejme se: Jsem odhodlán i nadále s nimi bojovat?

**Velebíme Boha spolu s Davidem,** v okamžicích vítězství i ve chvíli, kdy přichází trest. David se stal lepším otcem a lepším králem, protože se poučil ze svých chyb. Boží odměnou za jeho pokání a osobní proměnu jsou Davidovi nová vítězství a nová požehnání.

Modlete se, aby vás Pán osvobodil od lenosti a přijali jste královské poslání, které vám svěřil.

Modlete se za milost svobody a pokory pro všechny muže Exodu, stejně jako se oni modlí za vás.

_Ve jménu Otce i Syna i Ducha svatého. Amen._

_Pane a Učiteli mého života, osvoboď mě od ducha lhostejnosti, zoufalství, touhy po moci a planého tlachání. Místo toho mě, svého služebníka, obdaruj duchem poctivosti, pokory, trpělivosti a lásky. Ano, Pane a Králi, dej, ať vidím své vlastní hříchy a nesoudím své bratry a sestry, neboť ty jsi požehnaný na věky věků. Amen._

### Čtení z Janova evangelia 15,12-17

_„To je mé přikázání, abyste se milovali navzájem, jako jsem já miloval vás. Nikdo nemá větší lásku než ten, kdo položí život za své přátele. Vy jste moji přátelé, činíte-li, co vám přikazuji. Už vás nenazývám služebníky, protože služebník neví, co činí jeho pán. Nazval jsem vás přáteli, neboť jsem vám dal poznat všechno, co jsem slyšel od svého Otce. Ne vy jste vyvolili mne, ale já jsem vyvolil vás a ustanovil jsem vás, abyste šli a nesli ovoce a vaše ovoce aby zůstalo; a Otec vám dá, oč byste ho prosili v mém jménu. To vám přikazuji, abyste jeden druhého milovali._

### Reflexe

V tomto letním cvičení jsme se učili překonáváním lenosti tím, že se chopíme svého poslání duchovních otců. V dnešním čtení nám Ježíš říká, jak poznáme, zda jsme křesťany. Jak říkal před dvěma dny Jan od Kříže: "nakonec vás prověří láska". Láska nás vyvede z nás samých a učiní nás schopnými obětovat se pro druhé.

Nemilujeme ve slepé poslušnosti Bohu. Děláme to, co on sám udělal. Obětoval za nás svého Syna, a Syn nás nazývá přáteli, ne otroky. Ježíš nás povolává ke zjevování Otcovi lásky jejím ztělesňováním v naší obětavé lásce. Náš život není o nás. Dar našeho života má být darován druhým, a to nikoliv sebezničujícím způsobem, ale jako cesta k opravdovému životu a štěstí. Bůh je láska a zdarma nám dává sám sebe, abychom s ním žili v jednotě.

Chce, abychom byli králi, kteří s ním budou kralovat, i když s ním musíme jít po královské cestě kříže.

Svatý Maxmilián Kolbe ztělesňuje duchovní otcovství tím, že miluje až k smrti. Ve vyhlazovacím táboře v Osvětimi dobrovolně obětoval svůj život místo jiného člověka. Miloval jako Ježíš a ukazuje, že tato láska dokázala vytrysknout i na místě, které se zdálo být Bohem nejopuštěnější. Kde byl Bůh v Osvětimi? Na tuto otázku odpovídá svatý Maxmilián. Ježíš tam byl a trpěl se všemi, kteří byli mučeni a vražděni. Miloval je. A svou lásku projevoval mimo jiné i prostřednictvím svého přítele Maxmiliána. I my jsme povoláni svědčit o Boží lásce v našem zdánlivě Bohem opuštěném světě.

Zítra začínáme duchovní boj pod praporem svatého Michaela. Budeme pokračovat v boji proti lenosti a všem smrtelným hříchům. Boj neskončí do smrti, ale my zůstaneme věrní našemu Králi. Nebudeme vítězit násilím, ale utrpením a láskou jako Ježíš.

Děkujte Bohu za požehnání, která vám dal v letošním létě. Požádejte ho, aby vás vybavil pro pokračující duchovní boj.

A nyní se v modlitbě obraťte k Bohu a rozmlouvejte s ním.

---

**Aktivity pro 11. týden**

**1. Modlete se za to, abyste si z exercicií Královského léta odnesli konkrétní inspiraci.**

Identifikovali jste některé z výzev, které provázely Davida v jeho životních zápasech, ve svém vlastním životě? Co jste se o sobě dozvěděli, když jste přemýšleli o pýše, o lenosti a o královském poslání, kterým je duchovní otcovství? Modlete se za konkrétní inspiraci, kterou byste si mohli z letošního léta odnést. Víte, co potřebujete, abyste v tomto boji i nadále vytrvali?

**2. Připravte se na boj v rámci půstu konaného k poctě sv. archanděla Michaela.**

V exerciciích Královského léta jsme se zaměřili na to, jakým způsobem se nás z boje snaží vyřadit lenost. Příští týden zahájíme Svatomichaelský půst, který se více zaměřuje přímo na duchovní boj proti našim démonickým nepřátelům. To nám pomůže ještě přímočařeji se zaměřit na podstatu boje, který ve svém životě svádí každý křesťan. Existují duchovní nepřátelé, kteří se nás snaží odvrátit od Krista a našich povinností. Pod praporem svatých Božích andělů budeme rozjímat nad tím, jakou roli můžeme zaujmout v tomto velkém duchovním boji, který zuří v dnešním světě.

**3. Zamyslete se nad tím, zda jste dostatečně bdělí v péči o své blízké.**

Neřest, ať už pramení z lenosti, pýchy nebo jiného hříchu, se nikdy netýká jen samotného hříšníka. Viděli jsme, jaký chaos vnesla Davidova lenost do jeho rodiny. Bez ohledu na to, v jaké se nacházíte životní situaci, přemýšlejte o svých zodpovědnostech a o tom, jak váš vnitřní život ovlivňuje lidi okolo vás. Jak si stojíte? Je zapotřebí něco změnit? Předložte to Bohu v modlitbě a požádejte ho, aby vám ve vaší péči o druhé požehnal.
