## 68. **Poslušnost**

Bůh má pro nás plán, řekněme mu dnes své ano.

Ptejme se: Vnímám královské poslání, které pro mě Pán má?

**Vracíme se do Jeruzaléma.** David nyní může opustit město Machanajim a vydává se na cestu zpět do Jeruzaléma. Rozvažujme o tom, jak moc jsou pro duchovní otcovství důležité vnitřní stálost, soucit, odpuštění, vnímavost k druhým, poznání sebe sama, naslouchání. Lidé okolo nás potřebují, abychom jim žehnali, ne jim zlořečili.

Modlete se, aby vás Pán osvobodil od lenosti a přijali jste královské poslání, které vám svěřil.

Modlete se za milost svobody a pokory pro všechny muže Exodu, stejně jako se oni modlí za vás.

_Ve jménu Otce i Syna i Ducha svatého. Amen._

_Pane a Učiteli mého života, osvoboď mě od ducha lhostejnosti, zoufalství, touhy po moci a planého tlachání. Místo toho mě, svého služebníka, obdaruj duchem poctivosti, pokory, trpělivosti a lásky. Ano, Pane a Králi, dej, ať vidím své vlastní hříchy a nesoudím své bratry a sestry, neboť ty jsi požehnaný na věky věků. Amen._

### Čtení z druhé knihy Samuelovy 20,1-10

_Tehdy se vyskytl ničemník jménem Šeba, syn Bichrího, benjamínského muže. Ten zatroubil na polnici a zvolal: „My nemáme podíl v Davidovi, nemáme dědictví v synu Jišajovu. Každý ke svým stanům, Izraeli!“ Všichni izraelští muži přešli od Davida k Šebovi, synu Bichrího, ale judští muži, od Jordánu až k Jeruzalému, se přimkli ke svému králi. David vešel do svého domu v Jeruzalémě. Král vzal deset žen, byly to ženiny zanechané, aby střežily dům, a dal je do střeženého domu; zaopatřil je, ale nevcházel k nim. Tak byly uzavřeny až do dne své smrti a žily jako vdovy. Král poručil Amasovi: „Do tří dnů mi svolej judské muže. I ty se sem dostav.“ Amasa šel Judu svolat, ale promeškal určenou lhůtu. I řekl David Abíšajovi: „Šeba, syn Bichrího, nám teď bude škodit více než Abšalóm. Ihned vezmi služebníky svého pána a pronásleduj ho, aby si nenašel opevněná města a neunikl našim očím.“ Za ním vytáhli Jóabovi muži, Keretejci a Peletejci i všichni bohatýři. Vytáhli z Jeruzaléma, aby pronásledovali Šebu, syna Bichrího. Byli právě u velikého kamene, který je v Gibeónu, když k nim přišel Amasa. Jóab byl přepásán přes své odění a šat; měl pás s mečem v pochvě připnutý na bedrech; když vycházel, meč se povysunul. Jóab Amasovi řekl: „Pokoj tobě, můj bratře!“ A pravou rukou vzal Jóab Amasu za bradu, aby ho políbil. Amasa však přitom nedal pozor na meč v Jóabově ruce. Ten ho bodl pod žebra, takže mu vnitřnosti vyhřezly na zem; aniž mu dal druhou ránu, zemřel._

### Reflexe

Je to potřetí, co Joáb bere věci do svých rukou. Poprvé to bylo, když Abner, velitel Saulova vojska, přeběhl k Davidovi. Joáb si ho v soukromí zavolal stranou a bodl ho do břicha (viz 2 Samuelova 3). Poté proti Davidovu výslovnému příkazu nechal zabít Abšaloma (viz 2 Samuelova 18). Nyní, když byl propuštěn z funkce velitele vojska, probodl svého nástupce. I když je Jóab na Davidově straně, je to svéhlavý a bezohledný muž - pouhá přítomnost na straně krále z vás neudělá ctnostného člověka.

Stejně tak duchovním otcům nestačí pouze být na Boží straně. Musíme Bohu sloužit tak, jak on chce. Poslušnost není vnější dodržování pravidel, ale vnitřní odevzdání se do Boží vůle. Ježíš se tomu opakovaně snažil farizeje naučit: "Vy pokrytci! Izaiáš o vás správně prorokoval, když řekl: 'Tento lid mě ctí svými rty, ale jejich srdce je daleko ode mne, nadarmo mě uctívají'" (Mt 15,7-9). Ježíš totéž řekl Samaritánce: "Praví ctitelé budou uctívat Otce v duchu a pravdě." (Jan 4,23). Podobně svatý Jakub učí, že pravé uctívání musí vycházet ze spravedlivého srdce: "Myslí-li si někdo, že je zbožný, a nedrží na uzdě svůj jazyk, ale klame své srdce, jeho náboženství je bezcenné" (Jak 1,26). List Židům cituje Žalm 40, aby to objasnil ještě názorněji: "...v zápalných celopalech a obětech za hřích jsi neměl zalíbení; tehdy jsem řekl: 'Hle, Bože, přišel jsem plnit tvou vůli'" (Židům 10,6-7). To musí být způsob, jakým duchovní otcové poslouchají Pána a jakým učí poslušnosti své děti. Musíme se snažit plnit Pánovu vůli celým svým srdcem.

Jak často berete věci do vlastních rukou? \
Jak moc je vaše poslušnost upřímná (vnitřní)? \
Pomodlete se dnes Otče náš, a když říkáte: "Přijď království tvé, staň se vůle tvá", modlete se upřímně a pak podle toho žijte.

A nyní se v modlitbě obraťte k Bohu a rozmlouvejte s ním.

---

**Aktivity pro 10. týden**

**1. Alespoň jednou týdně držte “svatou hodinku”.**

V závěru exercicií Královského léta se chceme zaměřit na to, jak nás lenost brzdí v duchovním boji. David si také uvědomil, že do bitvy o své království se musí zapojit aktivně.

Z neblahých důsledků Davidovy nečinnosti pramení poučení, abychom nepolevovali v duchovních disciplínách, zejména v modlitbě. S modlitbou je možné vše. Bůh působí a koná, když se mu odevzdáme a dovolíme mu, aby žil v nás a skrze nás. V tomto je skutečná podstata duchovního boje. Za všech okolností vytrvejte v každodenní modlitbě a nelitujte žádných obětí k tomu, aby ve vašem životě Bůh zůstával na prvním místě. To vám dodá potřebnou vnitřní sílu k plnění vašich povinností.

**2. Otcové, modlete se se svými dětmi.**

Modlit se s dětmi a přivádět je k Bohu je klíčovým aspektem vaší královské role. David měl svým dětem věnovat mnohem více pozornosti. Svým dětem nemůžeme dát nic většího, než jim předat svoji víru.To znamená ukazovat jim lásku a náklonnost Boha Otce a současně je k Otci přivádět v modlitbě.

Modlitba otevírá vaší rodině dveře k Bohu, modlitbou vyprošujete jeho přítomnost ve vašem společném životě. Modlete se společně s manželkou a dětmi každý den, i kdyby to mělo být jen krátce. Pomáhejte svým dětem rozvíjet návyk modlitby. Je to ten největší dar duchovního otcovství.

**3. Nedovolte, aby technika ve vašem životě dostávala přednost před ostatními lidmi.**

Pamatujte, k čemu technika slouží, a nedopusťte, aby překročila svůj vymezený prostor. Technologické výdobytky se snadno mohou stát nástroji lenosti a odvádět od povinností vůči Bohu a druhým. Mějte kontrolu nad tím, jak je používáte, a nedovolte, aby narušovaly vaše vztahy a plnění povinností. Investujte svůj čas do lidí místo do věcí a věnujte se těm, které máte rádi. Pokud se potřebujete ukáznit, udělejte úpravy ve svém životního plánu a používání technologií do něj zahrňte.
