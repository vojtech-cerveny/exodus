## 5. **Vykořenit hřích**

Naslouchejme dnes hlasu Páně.

K čemu nás volá toto léto?

**Jsme s Davidem, který se připravuje na královskou vládu. **Stejně jako Davidův nepřítel i váš úhlavní nepřítel, ďábel, byl poražen Boží milostí. Lenost je druh rozpolcenosti vůči duchovní kázni a povinnostem, zatímco lékem je bdělé svědomí.

Modlete se, aby vás Pán osvobodil od lenosti a přijali jste královské poslání, které vám svěřil.

Modlete se za milost svobody a pokory pro všechny muže Exodu, stejně jako se oni modlí za vás.

_Ve jménu Otce i Syna i Ducha svatého. Amen._

_Pane a Učiteli mého života, osvoboď mě od ducha lhostejnosti, zoufalství, touhy po moci a planého tlachání. Místo toho mě, svého služebníka, obdaruj duchem poctivosti, pokory, trpělivosti a lásky. Ano, Pane a Králi, dej, ať vidím své vlastní hříchy a nesoudím své bratry a sestry, neboť ty jsi požehnaný na věky věků. Amen._

### Čtení z druhé knihy Samuelovy 1,6-16

_Mládenec, který mu to oznámil, odvětil: „Náhodou jsem se ocitl v pohoří Gilbóa. A hle, Saul se opíral o své kopí a vozy a jezdci už na něj dotírali. Ještě se obrátil, spatřil mě a zavolal na mě. Ozval jsem se: ‚Tu jsem.‘ Zeptal se: ‚Kdo jsi?‘ Odvětil jsem mu: ‚Jsem Amálekovec.‘ Vyzval mě: ‚Postav se ke mně a usmrť mě, neboť mě svírá smrtelná křeč, ale ještě je ve mně život.‘ Postavil jsem se k němu a usmrtil jsem ho. Poznal jsem, že po svém pádu stejně nebude živ. Sňal jsem mu z hlavy královskou čelenku a z paže náramek a přinesl jsem je sem svému pánu.“ David uchopil svůj šat a roztrhl jej, stejně tak i všichni muži, kteří byli s ním. Naříkali, plakali a postili se až do večera pro Saula a pro jeho syna Jónatana i pro Hospodinův lid, pro dům izraelský, že padli mečem. David se zeptal mládence, který mu to oznámil: „Odkud jsi?“ On řekl: „Jsem syn amálekovského bezdomovce.“ David se na něj rozkřikl: „Jak to, že ses nebál vztáhnout ruku a zahubit Hospodinova pomazaného?“ David zavolal jednoho z družiny a poručil: „Přistup a sraz ho!“ A on ho ubil k smrti. David mu totiž řekl: „Krev, kterou jsi prolil, ať padne na tvou hlavu. Tvá ústa tě usvědčila, když jsi řekl: ‚Já jsem usmrtil Hospodinova pomazaného.‘“_

### Reflexe

Od Davida bychom očekávali, že bude truchlit nad smrtí Jonatána, svého dobrého přítele a spojence, neočekávali bychom však, že bude truchlit nad smrtí svého nepřítele, krále Saula. Spíše bychom čekali, že bude oslavovat nebo vyjadřovat radostnou úlevu. Všimněme si, jakou úctu David chová k Hospodinu, který ustanovil Saula králem. Okamžitě roztrhne svůj oděv a oplakává Saulovu smrt. Muže, který Saula zabil, nechá David ztrestat na životě za to, že se cítil hoden vztáhnout ruku na Hospodinova pomazaného.

Saul Davida terorizoval a způsobil v jeho životě mnoho zármutku, a přesto David truchlí nad jeho smrtí a vzdává mu čest, jelikož byl pomazán Hospodinem. Víme, že David sám dvakrát odmítl příležitost Saula zabít. Jedná rozhodně, aby uctil Boha a pomstil Saula.

David neusiloval o to, aby Saula přemohl a ustanovil se králem místo něj. Spíše trpělivě čekal, až se naplní Hospodinova vůle. Saul nakonec zničil sám sebe pro svoji pýchu a odpírání úplné poslušnosti Hospodinu. Je třeba rozpoznat správnou rovnováhu mezi tím, kdy čekat na Boha a kdy jednat, je-li to nutné.

Je v tom poučení i pro nás: máme-li zůstat vůči hříchu bdělí, máme-li se vyhnout duchovní lenosti či letargii, je třeba jednat rychle a hřích ze svého života a svého okolí vykořenit. Není možné nechat zlo volně růst.

Ptejme se dnes v modlitbě Pána: Neponecháváme si ve svém životě některé hříchy nebo hříšné lidi, protože nám přinášejí užitek či potěchu?

A nyní se v modlitbě obraťte k Bohu a rozmlouvejte s ním.

---

**Aktivity pro 5. den**

**Zachovejme střídmost v užívání alkoholu**

V létě je snadné polevit v ostražitosti. Plán života, který si sestavíte, pomáhá soustředit se na duchovní růst a nepodléhat svým slabostem. Během dovolené a volna bychom měli odpočívat a užívat si čas s druhými, avšak současně se vyhýbat hříšným excesům. Stanovte si jasná pravidla pro umírněné užívání alkoholu a pevně se jich držte.

Všímejte si toho, jak na vás alkohol působí. Má dopad na vaši disciplinovanost? Ovlivňuje, jak se chováte ke své rodině? Je-li tomu tak, můžete pravidla v případě potřeby upravit.
