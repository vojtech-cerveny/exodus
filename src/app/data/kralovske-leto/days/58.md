## 58. **Pýcha a ctižádostivost**

Naslouchejme tento den hlasu našeho Pána.

Ptejme se: Co a jak mám konat, abych překonával svou lenost?

**Stáváme se svědky bitvy s Abšalómem.** David shromažďuje své vojsko a vysílá je do bitvy s Abšalómovými silami. Obě vojska se střetnou v Efrajimském lese a Davidův voj pobije dvacet tisíc mužů včetně Abšalóma. David se však z vítězství neraduje, truchlí nad smrtí svého syna a spolu s ním truchlí celý národ. Davidův příklad ukazuje, jak důležité je uchovat si naději, pokorně přiznat svoji duchovní chudobu a neztrácet soudnost, i když zrovna prožíváme zármutek či neúspěch.

Modlete se, aby vás Pán osvobodil od lenosti a přijali jste královské poslání, které vám svěřil.

Modlete se za milost svobody a pokory pro všechny muže Exodu, stejně jako se oni modlí za vás.

_Ve jménu Otce i Syna i Ducha svatého. Amen._

_Pane a Učiteli mého života, osvoboď mě od ducha lhostejnosti, zoufalství, touhy po moci a planého tlachání. Místo toho mě, svého služebníka, obdaruj duchem poctivosti, pokory, trpělivosti a lásky. Ano, Pane a Králi, dej, ať vidím své vlastní hříchy a nesoudím své bratry a sestry, neboť ty jsi požehnaný na věky věků. Amen._

### Čtení z druhé knihy Samuelovy 18,1-5

_David dal nastoupit lidu, který byl s ním, a ustanovil nad nimi velitele nad tisíci a nad sty. Potom David podřídil třetinu lidu Jóabovi, třetinu Jóabovu bratru Abíšajovi, synu Serújinu, a třetinu Itaji Gatskému. Lidu král řekl: „Já s vámi potáhnu rovněž.“ Lid však prohlásil: „Netáhni. Na nás jim nebude záležet, budeme-li utíkat. Usmrtí-li nás i polovic, nebude jim na nás záležet. Ty však jsi za deset tisíc z nás. Nyní nám lépe pomůžeš, když budeš ve městě.“ Král jim odvětil: „Učiním, co pokládáte za dobré.“ Král se postavil k bráně a všechen lid vycházel po stech a tisících. Král přikázal Jóabovi, Abíšajovi a Itajovi: „S ohledem na mne jednejte s mládencem Abšalómem šetrně.“ Všechen lid slyšel, co král všem velitelům ohledně Abšalóma přikázal._

### Reflexe

Přijetím rady svých velitelů David opět prokazuje moudrost a pokoru. Je to asi deset let, co David vedl naposledy vojsko do bitvy, a tentokrát je cílem nepřítele on sám. Nebylo by moudré riskovat. Zná své limity a má dost duchovní pokory na to, aby naslouchal a nevnucoval tvrdošíjně svou vůli. Tím, že nařizuje, aby s mladíkem Abšalomem jednali mírně, David také ukazuje hloubku milosrdenství svého otcovského srdce. Poté, co byl David pokořen svým utrpením, stává se ve svém otcovství mírnějším a laskavějším. Dbá na přísloví: "Drzostí vyvolávají bezohlední sváry, ale moudrost je s těmi, kdo si nechají poradit" (Přísloví 13,10).

Také duchovní otcové potřebují být zoceleni svým utrpením. Potřebují zcela vykořenit ducha závisti, který se často projevuje soutěživostí. Dospívající muži často chtějí závodit, zápasit nebo porovnávat bicepsy, aby dokázali, že se vyrovnají ostatním. Důvodem je jejich nejistota. Muži chtějí vědět, kdo je tady pánem, kdo je alfa samec. Testosteron podněcuje mužskou touhu po dominanci. I Kristovi učedníci se často přeli o to, kdo z nich je největší. Ježíš učil, že největší musí být nejmenší ze všech a služebník všech. Srovnávání a nezdravá soutěživost pramení z pýchy.

Praví otcové přijímají sami sebe a své limity. Necítí potřebu něco si dokazovat. Jsou si jisti svou identitou, protože se stali chudými v duchu, dokážou uznat svou vlastní zranitelnost. Chtějí druhé spíše budovat, než je bořit. Svatý Pavel poučuje svého duchovního syna Timoteje: "Neměj nic společného s hloupými a nesmyslnými spory; víš, že plodí hádky" (2 Tim 2,23). Svatý Jakub popisuje pravou moudrost Božích dětí:

Neboť kde je závist a sobecká ctižádost, tam bude také nepořádek a zloba všeho druhu. Ale moudrost shůry je nejprve čistá, pak pokojná, mírná, ochotná ustupovat, plná milosrdenství a dobrých plodů, beze stopy zaujatosti nebo pokrytectví. A v pokoji se zasévá úroda spravedlnosti pro ty, kdo pokoj činí (Jk 3,16-18).

Jste příliš soutěživí? \
Jak často kritizujete ostatní? \
Přijímáte napomenutí a rady?

Během dnešních dvaceti minut tiché modlitby promluvte s Ježíšem o tom, že potřebujete milost a uzdravení.

A nyní se v modlitbě obraťte k Bohu a rozmlouvejte s ním.

---

**Aktivity pro 9. týden**

**1. Soustřeďte se na svůj duchovní boj s leností.**

Nacházíte se uprostřed duchovní bitvy, berete svoji zodpovědnost vážně? Snažíte se bojovat jak za své vlastní duchovní dobro, tak za ty, kteří jsou svěření do vaší péče? Podléháte v něčem své lenosti? Co potřebujete v duchovní oblasti překonat, co vás brzdí?

Bůh vás volá k životu ve svobodě Božích synů, odhoďte proto všechna pouta která vám brání a rozptylují vás. Pusťte se do boje s novým zápalem a pamatujte, že nebojujete jen za sebe, ale i za druhé.

**2. Zamyslete se nad svým plánem života.**

Exercicie Královského léta vrcholí, čekají nás závěrečné týdny a je na čase provést bilanci svého “plánu života”. Co vám dobře fungovalo a co ne? Je ještě zapotřebí provést nějaké změny či úpravy?

**3. Pokračujte v setkávání svého bratrstva.**

Navzdory uvolněnému letním režimu se snažte o co nejčastější společný kontakt. Pokud není možné se setkávat osobně, dávejte si o sobě vzájemně vědět telefonem či přes internet. K tomu, abychom se dokázali vymanit z lenosti a zaměřili se na královskou službu druhým, je vzájemná podpora bratří nezbytná.
