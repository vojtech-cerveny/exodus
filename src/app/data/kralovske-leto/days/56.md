## 56. **Důvěřuj Bohu**

Dnes je svátek svaté Máří Magdalény, příkladné kajícnice. Ježíš ji vysvobodil z područí démonů a ona pak byla mezi prvními, kdo zvěstoval jeho vzkříšení. Je pro nás vzorem pravého pokání a lásky.

Snažme se tento den vzchopit a připravit se k duchovnímu boji.

Ptejme se: Jak mám tento duchovní boj vést?

**Jsme na útěku z Jeruzaléma**. Poté, co se Abšalóm v Chebrónu prohlásí králem, musí David uprchnout z Jeruzaléma, jinak bude zabit. Stáváme se v tomto týdnu svědky Davidových strastí, abychom poznali, že duchovní otcovství vyžaduje víru, odvahu, pokoru a důvěru..

Modlete se, aby vás Pán osvobodil od lenosti a přijali jste královské poslání, které vám svěřil.

Modlete se za milost svobody a pokory pro všechny muže Exodu, stejně jako se oni modlí za vás.

_Ve jménu Otce i Syna i Ducha svatého. Amen._

_Pane a Učiteli mého života, osvoboď mě od ducha lhostejnosti, zoufalství, touhy po moci a planého tlachání. Místo toho mě, svého služebníka, obdaruj duchem poctivosti, pokory, trpělivosti a lásky. Ano, Pane a Králi, dej, ať vidím své vlastní hříchy a nesoudím své bratry a sestry, neboť ty jsi požehnaný na věky věků. Amen._

### Čtení z druhé knihy Samuelovy 17,1-14

_Achítofel pravil Abšalómovi: „Dovol, abych vybral dvanáct tisíc mužů a hned této noci se vydal pronásledovat Davida. Dostihnu ho, až bude zemdlený a skleslý, a překvapím ho. Všechen lid, který je s ním, uteče a já osamoceného krále zabiji. Všechen lid obrátím k tobě; vrátí se všichni, až na muže, kterého hledáš. Všechen lid bude mít pokoj.“ Abšalómovi i všem izraelským starším se to líbilo. Abšalóm však poručil: „Ať je povolán také Chúšaj Arkijský. Poslechneme si i jeho výrok.“ Když Chúšaj přišel k Abšalómovi, Abšalóm mu pravil: „Toto navrhuje Achítofel. Máme jednat podle jeho slova? Ne-li, vyslov se.“ Chúšaj Abšalómovi odvětil: „Rada, kterou dal Achítofel, není v tomto případě dobrá.“ A Chúšaj pokračoval: „Ty znáš svého otce i jeho muže, že to jsou bohatýři a že jsou rozhořčeni jak osiřelá medvědice v poli. Tvůj otec je bojovník, ten nebude nocovat s lidem. Jistě je už ukryt v nějaké strži nebo na jiném místě. Když někteří z tvých hned na začátku padnou, někdo to uslyší a roznese se: ‚Lid, který jde za Abšalómem, byl poražen!‘ Nakonec ztratí odvahu i ten nejstatečnější muž lvího srdce. Celý Izrael přece ví, že tvůj otec je bohatýr a že ti, kteří jsou s ním, jsou muži stateční. Proto ti radím: Nechť se k tobě shromáždí celý Izrael od Danu až k Beer-šebě. Bude jich jak mořského písku. A ty táhni do bitvy osobně. Přitrhneme na jedno z těch míst, kde se on zdržuje, a padneme na něho jako rosa na roli. Nezbude z něho a ze všech mužů, kteří jsou s ním, ani jeden. Stáhne-li se do města, snesou všichni Izraelci k tomu městu provazy. Budeme vláčet jeho znamení až do úvalu, že se z něho nenajde ani oblázek.“ Abšalóm a všichni izraelští muži prohlásili: „Rada Chúšaje Arkijského je lepší než rada Achítofelova.“ To Hospodin přikázal překazit dobrou radu Achítofelovu, aby na Abšalóma uvedl zkázu._

### Reflexe

V odpovědi na Davidovu modlitbu Hospodin umožňuje Chúšajovi přesvědčit Abšaloma, aby neposlouchal Achitofelovu radu. Achitofel by Davida jistě našel a zničil ještě téže noci. David je tedy odměněn za to, že pokorně důvěřuje Bohu.

Stejně tak duchovní otec vkládá svou důvěru v Boha. Otec věří, že "těm, kdo milují Boha, všechno napomáhá k dobrému" (Římanům 8,28). Nic se neděje, pokud to Bůh nedopustí. Bůh je tak dobrý, že ze zla přináší dobro, větší dobro, než kdyby zlo nikdy neexistovalo. Boží cesty jsou naprosto dokonalé, i když je ne vždy chápeme nebo přijímáme. Otcovo minulé selhání nesmí být potlačeno nebo popřeno, ale integrováno. Musí se snažit žít v přítomném okamžiku a odevzdat minulost Božímu milosrdenství a budoucnost jeho prozřetelnosti. Toto nadějné přijetí skutečnosti přináší hluboký pokoj a osvobození od starostí. Člověk, který důvěřuje, že vše řídí Bůh, nemůže být nikdy frustrován. Odevzdání se do Boží vůle dodává smysl i banálním úkolům každodenního života.

Každý člověk sní o tom, že v životě dokáže něco velkého. Touží udělat něco hrdinského, něco, co skutečně něco změní. Narodil se, aby naplnil svůj osud, aby uskutečnil Boží plán pro svůj život. K tomu však musí žít v důvěřivém vědomí smyslu každého okamžiku. Jeho neúspěchy ho nikdy nesmějí přesvědčit, aby se vzdal. Mučedníci se nerozhodli položit svůj život v náhlé milosti hrdinského okamžiku, ale tak, že každý den položili svůj život tisíci drobnými způsoby.

"Blahoslavení, kdo důvěřují v Pána." (Jeremiáš 17,7). Život krále Davida se nevyvíjel tak, jak doufal, a ani ten váš se nevyvíjel tak, jak jste plánovali nebo očekávali. Přesto Bůh působí ve všech věcech. On způsobuje, že stíny umocňují jas. On touží po vaší svatosti mnohem více než vy. V dnešní modlitbě dovolte Ježíši, aby se spolu s vámi podíval na vaše neúspěchy. Dovolte mu, aby vám ukázal, jak je použil k vašemu dobru a ke své slávě.

Obrácení Marie Magdalény nás ujišťuje o Boží moci překonat hřích v našem životě. Stejně jako ona můžeme stát u paty kříže, abychom přijali moc Kristova vykupitelského díla.

A nyní se v modlitbě obraťte k Bohu a rozmlouvejte s ním.

---

**Aktivity pro 8. týden**

**1. Naplánujte další komunitní setkání.**

Podařilo se vám uspořádat letní grilování či piknik s bratrstvem nebo se sousedy? Pokud ano, jak to dopadlo? Možná byste na to mohli navázat, nebo zkusit setkání s jinou skupinou? Pokud jste setkání dosud neuskutečnili, možná se zadaří naplánovat si ho teď?

**2. Zachovejte pátek jako den pokání.**

Pátky jsou nejpříhodnějšími dny pro pokání. Daří se vám je přes léto dodržovat? Páteční sebekázeň nám dodává sílu a soustředění, ukotvuje celý týden a připravuje nás na nedělní bohoslužbu. Vytrvejte ve svých pátečních disciplínách, jako je půst a studená sprcha.

**3. Zůstávejte v kontaktu s bratrem, jenž je vaší kotvou, a modlete se za něj.**

Stůjte při sobě, je to váš společný boj! Nezanedbávejte vzájemný kontakt a nezapomínejte se jeden za druhého modlit. Pokud v tom máte rezervy, snažte se o nápravu.
