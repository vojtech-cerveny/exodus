## 46. **Buď pravdivým svědkem víry**

Snažme se být tento den otevření Boží otcovské lásce.

Ptejme se: Jak mám tuto lásku projevovat těm, kdo jsou svěřeni do mé péče?

**Stáváme se svědky chaosu v Davidově domácnosti**. Hříchy krále Davida, zejména to, jak zanedbává své děti, mají katastrofální důsledky pro jednotlivé osoby i pro celý národ. Nechť je nám to připomínkou toho, abychom si vážili daru duchovního otcovství.

Modlete se, aby vás Pán osvobodil od lenosti a přijali jste královské poslání, které vám svěřil.

Modlete se za milost svobody a pokory pro všechny muže Exodu, stejně jako se oni modlí za vás.

_Ve jménu Otce i Syna i Ducha svatého. Amen._

_Pane a Učiteli mého života, osvoboď mě od ducha lhostejnosti, zoufalství, touhy po moci a planého tlachání. Místo toho mě, svého služebníka, obdaruj duchem poctivosti, pokory, trpělivosti a lásky. Ano, Pane a Králi, dej, ať vidím své vlastní hříchy a nesoudím své bratry a sestry, neboť ty jsi požehnaný na věky věků. Amen._

### Čtení z druhé knihy Samuelovy 13,23-29

_Po dvou letech se přihodilo, že Abšalóm slavil stříž ovcí v Baal-chasóru, jenž je nedaleko Efrajimu. Abšalóm pozval všechny královské syny a předstoupil před krále s prosbou: „Hle, tvůj otrok slaví stříž. Nechť jde prosím král a jeho služebníci s tvým otrokem.“ Král však Abšalómovi odvětil: „Nikoli, můj synu. Všichni jít nemůžeme, nechceme ti být na obtíž.“ A ač na něho naléhal, nechtěl jít, ale požehnal mu. Abšalóm tedy řekl: „Nemohl by s námi jít můj bratr Amnón?“ Král se ho zeptal: „Proč má s tebou jít?“ Ale když Abšalóm na něho naléhal, poslal s ním Amnóna i všechny královské syny. Abšalóm přikázal své družině: „Hleďte, až bude Amnón rozjařen vínem a až vám řeknu: ‚Bijte Amnóna!‘, usmrťte ho a nebojte se. Je to na můj příkaz. Buďte rozhodní a stateční!“ Abšalómova družina naložila s Amnónem podle Abšalómova příkazu. Tu se všichni královští synové zvedli, vsedli na mezky a dali se na útěk._

### Reflexe

Smrtelný hřích lenosti rozsévá nákazu, která zahnívá v duši i praktickém životě člověka.

Davidovy hříchy nyní začínají ničit jeho rodinu i království. Abšalom vyčkává na příležitost k pomstě. Mezitím Támar skrývá hanbu v Abšalomově domě a Amnon už dva roky vesele pokračuje v cestě svévolníka bez podpory a vedení svého otce. Svou nečinností David nevědomky ilustruje tři klíčové aspekty duchovního otcovství:

Za prvé, otec je svědkem absolutní, nekonečné a bezpodmínečné Boží lásky. David nesvědčí o ničem; pouze se rozčiluje. David nedokázal Támar vyzvat, aby důvěřovala Boží lásce a odpuštění. David nepřijal Abšalomovo pozvání, aby se k němu připojil při oslavě střiže ovcí. Kdyby se David obtěžoval strávit nějaký čas s Abšalomem a pastýři, možná by mohl zabránit Amnonově vraždě. Také Amnonovi David neukázal, jak se má napravit, nebo dokonce jak se modlit za odpuštění. David nehlásal Boží milosrdenství, přestože ho zakusil: "Smiluj se nade mnou, Bože, pro svou velikou lásku..." (Žalm 51).

Za druhé, otec svědčí o bezpodmínečné naději, kterou Bůh vkládá do každého člověka a do jeho budoucnosti. Duchovní otcové trpělivě živí naději založenou na víře, že "těm, kdo milují Boha, všechno napomáhá k dobrému" (Římanům 8,28). Duchovní otcové posilují své děti, aby mohly v životě bez obav kráčet vpřed. Připomínají jim: "Jsi milován a jsi schopen milovat." Duchovní otcové se snaží, aby jejich děti byly milovány. David však Támar, Amnóna a Abšaloma nechává bez naděje v budoucnost, bez pocitu, že jsou milováni nebo že budou schopni milovat. A tak se Támar v zoufalství uzavírá do sebe. Amnon zůstává v zatvrzelosti svévolníka. Abšalom čeká na příležitost vzít věci do svých rukou.

Do třetice otec říká pravdu, která jeho dětem pomáhá čelit kruté realitě. Duchovní otcové nenechávají své děti v bludu nebo nevědomosti. Duchovní otcové nikdy neříkají: "No, když ti to udělá radost...". Přesto David neřekne ani slovo, aby zabránil Támar odejít do ústraní, Amnonovi zůstat v jeho hříchu nebo Abšalomovi usilovat o pomstu. David se zlobí, ale mlčí.

Jak vydáváte svědectví o Boží lásce a milosrdenství? Skutečně věříte ve své blízké? Komu je třeba v lásce říkat pravdu?

A nyní se v modlitbě obraťte k Bohu a rozmlouvejte s ním.

---

**Aktivity pro 7. týden**

**1. Rozjímejte o svém povolání.**

Přešli jsme do druhé poloviny exercicií Královského léta. Po zkoumání příčin lenosti nyní obrátíme pozornost k tomu, jak nad leností vítězit tím, že přijmeme své královského povolání a budeme obětavě sloužit druhým. Víte, k čemu konkrétně vás Bůh volá?

Bůh každého z nás povolal, abychom s ním vstoupili do vztahu adoptivního synovství. Toto je základem každého životního povolání. Bůh nás rovněž může povolat do manželství a rodiny nebo k zasvěcenému životu. Kromě těchto velkých povolání nás také volá ke konkrétním způsobům služby a práce pro dobro druhých.

Všechna tato povolání jsou aspekty královského života, který k nám přichází od Krista. Jsme povoláni k tomu, abychom byli syny Krále, abychom přijímali zodpovědnost za své rodiny či za církev a abychom pracovali pro dobro druhých plněním úkolů, které nám byly uloženy. Kristovo království šíříme tím, že k těmto povoláním přistupujeme s důvěrou k Bohu. Bůh nám nějakým způsobem svěřil péči o druhé. Jak na tento úkol odpovídáme? Modlíme se denně za všechny, kdo jsou svěřeni do naší péče?

**2. Udělejte si čas na bratrstvo.**

Jak probíhají vaše bratrská setkání? Pokud vaše letní setkávání vázlo, obnovte společný kontakt a snažte se bratrské pouto oživit.

**3. Zrevidujte svůj životní plán pro toto léto.**

Jak se vám daří skloubit práci, dovolenou, modlitbu a čas strávený s rodinou? Funguje váš plán tak, aby vás posiloval v duchovním boji s pokušením či špatnými návyky? Nebo je zapotřebí provést nějaké změny? Svěřte svůj plán Bohu v modlitbě a proste o dobrou kázeň a správné načasování.
