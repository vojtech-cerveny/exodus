## 54. **Pokora snese ponížení**

Snažme se tento den vzchopit a připravit se k duchovnímu boji.

Ptejme se: Jak mám tento duchovní boj vést?

**Jsme na útěku z Jeruzaléma**. Poté, co se Abšalóm v Chebrónu prohlásí králem, musí David uprchnout z Jeruzaléma, jinak bude zabit. Stáváme se v tomto týdnu svědky Davidových strastí, abychom poznali, že duchovní otcovství vyžaduje víru, odvahu, pokoru a důvěru..

Modlete se, aby vás Pán osvobodil od lenosti a přijali jste královské poslání, které vám svěřil.

Modlete se za milost svobody a pokory pro všechny muže Exodu, stejně jako se oni modlí za vás.

_Ve jménu Otce i Syna i Ducha svatého. Amen._

_Pane a Učiteli mého života, osvoboď mě od ducha lhostejnosti, zoufalství, touhy po moci a planého tlachání. Místo toho mě, svého služebníka, obdaruj duchem poctivosti, pokory, trpělivosti a lásky. Ano, Pane a Králi, dej, ať vidím své vlastní hříchy a nesoudím své bratry a sestry, neboť ty jsi požehnaný na věky věků. Amen._

### Čtení z druhé knihy Samuelovy 16,5-13

_Když král David přicházel k Bachurímu, právě odtamtud vycházel muž z čeledi Saulova domu jménem Šimeí, syn Gérův. Vyšel a zlořečil a házel kamením po Davidovi a po všech služebnících krále Davida, ačkoli po jeho pravici i levici byl veškerý lid a všichni bohatýři. Při svém zlořečení volal Šimeí takto: „Táhni, táhni, vrahu, ničemníku! Na tebe Hospodin obrátil všechnu krev Saulova domu. Na jeho místě stal ses králem, Hospodin však dal království do rukou tvého syna Abšalóma. To máš za všechno to zlo, vždyť jsi vrah!“ Tu řekl králi Abíšaj, syn Serújin: „Copak tento mrtvý pes smí zlořečit králi, mému pánu? Nejraději bych šel a srazil mu hlavu.“ Ale král odvětil: „Co je vám do mých záležitostí, synové Serújini? On zlořečí, protože mu Hospodin řekl: ‚Zlořeč Davidovi!‘ Kdo se potom smí ptát: ‚Proč to děláš?‘“ A David Abíšajovi a všem svým služebníkům řekl: „Hle, můj syn, který vyšel z mého lůna, ukládá mi o život. Oč větší důvod má k tomu ten Benjamínec! Nechte ho, ať zlořečí, neboť mu to nařídil Hospodin. Snad Hospodin pohlédne na mé ponížení, snad mi Hospodin za to jeho dnešní zlořečení odplatí dobrem!“ David se svými muži pokračoval v cestě a Šimeí se ubíral podle něho po svahu hory, šel a zlořečil a házel po něm kamení a metal prach._

### Reflexe

David v tomto vyprávění o Šimeiově prokletí prokazuje obrovskou pokoru. Přijímá zneužití jako součást Boží prozřetelnosti, protože uznává, že je skutečně "mužem krve". David nám zde dává za vzor jeden z nejlepších způsobů, jak růst v pokoře: přijímání ponížení. Zamysleme se nad pokorou ve světle duchovního otcovství.

Svatá Terezie od Dítěte Ježíše kdysi napsala: "Pokora není nic jiného než pravda". Nikdy není pravdivé myslet si o sobě, že jsme lepší než ostatní. Abšalom si myslel, že je lepší než jeho otec, a prohlásil se za krále. Pravé otcovství není pocta, kterou si lze vydobýt, zmocnit se jí nebo si ji nárokovat. Musí být prožíváno prostřednictvím opravdové lásky. Paradoxně čím pokornější je otcova láska a služba, tím větší autoritu mají jeho slova. Autorita plyne z pokory, nikoli ze sebevědomí a sebeprosazování. Pokora pomáhá otci umrtvit své ego a sobecké touhy. Pěstuje v něm srdce služebníka. Pokora mu pomáhá uvědomit si: "Tady nejde o mě!". Všechno je dar, ne právo. V pokoře navíc otec poznává své hranice a potřebu věnovat dostatečnou péči sám sobě, aby mohl vytrvat v péči o druhé.

Pokání podporuje pokoru. Jedním z nejdůležitějších způsobů, jak otec připravuje své děti na život, je přiznání vlastních chyb. Děti by měly vidět svého otce chodit ke zpovědi. Děti, které lžou, nikdy neslyšely svého otce říct: "Mýlil jsem se, je mi to líto." To je pro ně těžké. Pokud si myslí, že jejich otec je dokonalý, musí lhát, aby zakryly své vlastní chyby. Otec, který žije v pravdě, tedy v pokoře, dává svým dětem prostor, aby byly zároveň chybujícími i příjemci otcovy lásky. Otcova pokora podporuje v dětech upřímnost.

Otec si bere k srdci učení svatého Pavla o pokoře: "v ničem se nedejte ovládat ctižádostí ani ješitností, nýbrž v pokoře pokládejte jeden druhého za přednějšího než sebe; každý ať má na mysli to, co slouží druhým, ne jen jemu. Nechť je mezi vámi takové smýšlení jako v Kristu Ježíši: Způsobem bytí byl roven Bohu, a přece na své rovnosti nelpěl, nýbrž sám sebe zmařil, vzal na sebe způsob služebníka, stal se jedním z lidí. A v podobě člověka..." (Flp 2,3-7).

Protože "pokora není nic jiného než pravda", věnujte dnes dvacet minut tichu a přemýšlejte s Bohem o "pravdě" o sobě.

A nyní se v modlitbě obraťte k Bohu a rozmlouvejte s ním.

---

**Aktivity pro 8. týden**

**1. Naplánujte další komunitní setkání.**

Podařilo se vám uspořádat letní grilování či piknik s bratrstvem nebo se sousedy? Pokud ano, jak to dopadlo? Možná byste na to mohli navázat, nebo zkusit setkání s jinou skupinou? Pokud jste setkání dosud neuskutečnili, možná se zadaří naplánovat si ho teď?

**2. Zachovejte pátek jako den pokání.**

Pátky jsou nejpříhodnějšími dny pro pokání. Daří se vám je přes léto dodržovat? Páteční sebekázeň nám dodává sílu a soustředění, ukotvuje celý týden a připravuje nás na nedělní bohoslužbu. Vytrvejte ve svých pátečních disciplínách, jako je půst a studená sprcha.

**3. Zůstávejte v kontaktu s bratrem, jenž je vaší kotvou, a modlete se za něj.**

Stůjte při sobě, je to váš společný boj! Nezanedbávejte vzájemný kontakt a nezapomínejte se jeden za druhého modlit. Pokud v tom máte rezervy, snažte se o nápravu.
