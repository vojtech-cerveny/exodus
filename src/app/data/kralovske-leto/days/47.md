## 47. **Neplodná sebelítost**

Snažme se být tento den otevření Boží otcovské lásce.

Ptejme se: Jak mám tuto lásku projevovat těm, kdo jsou svěřeni do mé péče?

**Stáváme se svědky chaosu v Davidově domácnosti**. Hříchy krále Davida, zejména to, jak zanedbává své děti, mají katastrofální důsledky pro jednotlivé osoby i pro celý národ. Nechť je nám to připomínkou toho, abychom si vážili daru duchovního otcovství.

Modlete se, aby vás Pán osvobodil od lenosti a přijali jste královské poslání, které vám svěřil.

Modlete se za milost svobody a pokory pro všechny muže Exodu, stejně jako se oni modlí za vás.

_Ve jménu Otce i Syna i Ducha svatého. Amen._

_Pane a Učiteli mého života, osvoboď mě od ducha lhostejnosti, zoufalství, touhy po moci a planého tlachání. Místo toho mě, svého služebníka, obdaruj duchem poctivosti, pokory, trpělivosti a lásky. Ano, Pane a Králi, dej, ať vidím své vlastní hříchy a nesoudím své bratry a sestry, neboť ty jsi požehnaný na věky věků. Amen._

### Čtení z druhé knihy Samuelovy 13,31-39; 14,21-24

_Král povstal, roztrhl svá roucha a vrhl se na zem. Všichni jeho služebníci stáli s roztrženými rouchy. [...] I truchlil David pro svého syna po všechny ty dny. Abšalóm uprchl a odešel do Gešúru a byl tam tři roky. [...] Král David upustil od tažení proti Abšalómovi, neboť Amnónovu smrt oželel. [...] I řekl král Jóabovi: „Hle, již jsem to zařídil. Jdi, přiveď mládence Abšalóma zpátky.“ [...] Jóab se hned odebral do Gešúru a přivedl Abšalóma do Jeruzaléma. Ale král nařídil: „Ať se uchýlí do svého domu. Moji tvář nespatří.“ Abšalóm se tedy uchýlil do svého domu a královu tvář nespatřil._

### Reflexe

Od znásilnění Támar uplynulo pět let a David jako otec rodiny stále nepodnikl žádné kroky k vyřešení dané situace. David právem truchlí nad Amnonovou smrtí a naříká nad další ztrátou a to Abšaloma, který už tři roky prchá. Nicméně Davidovo hořekování je v tuto chvíli poněkud přemrštěné. Neustává ani v následujících dnech truchlit, a nelze tak najít ani zmínku o tom, že by věnoval potřebnou péči také království, manželce a zbývajícím dětem. Uplyne hodně času, než konečně dá poslat pro Abšaloma s tím, aby se vrátil domů. A Jakmile je Abšalom doma, zakáže mu vstup do jeho přítomnosti.

Možná David ani tak netruchlí nad ztrátou Amnóna; spíše se utápí v sebelítosti. Sebelítost je jednou z posledních oblastí hříšnosti, kterou je třeba odstranit ze srdcí dobrých lidí. Je to vlastně jedna z mnoha rafinovaných forem pýchy. Možná, že radostné písně, které kdysi hrál na lyru pro krále Saula, už dávno vytěsnil ze svého srdce. Možná, že oslavné výkřiky, které slyšel, když zabil Goliáše, je nyní v jeho paměti pouhým vzdáleným ševelením. David, který kdysi tančil před archou, se nyní zdá být netečný, letargický a sklíčený. Jistě stárne a už není tou opravdovou uznávanou postavou, jakou býval. Jistě, Abšalom je mazanější, ambicióznější a lépe vypadá. Možná si David myslí, že si své neštěstí zasloužil za to, že zhřešil. Nebo si možná David myslí, že jeho neštěstí je následkem hříchů zanedbávání.

Navzdory tomu všemu a navzdory svým hříchům je David stále Hospodinovým pomazaným, mužem podle Božího srdce. David to vše zapomněl. Nedokáže svědčit o Božím milosrdenství a o naději, kterou toto milosrdenství dává, protože pochybuje o Boží lásce k němu. Zdá se, že upíná svůj zrak spíše na sebe a na své ztráty než na Hospodina.

Každý z nás může upadnout do tohoto druhu smutku, který pramení z narušené sebelásky. Každý z nás může prožívat větší lítost nad sebou samým, než nad samotným hříchem. Dokonce i když je nám líto hříchu, často je nám líto spíše toho, že jsme se nechali chytit. Často spíše litujeme toho, že jsme se nechali nachytat než samotného hříchu. Myslíme si, že jsme to měli zvládnout lépe nebo že jsme měli být silnější. Ďábel rád loví v těchto kalných vodách našeho smutku. Rád nám říká zraňující lži, které zastírají Boží dobrotu a milosrdenství. Pravdou je, že bez milosti jsme bezmocní. Jak řekl Ježíš: "beze mne nemůžete dělat nic" (Jan 15,5). Naproti tomu, jak nám připomíná svatý Pavel, " Všechno mohu v Kristu, který mi dává sílu " (Flp 4,13).

Jak sebelítost oslabuje vaše duchovní otcovství? Jak vám ďábel odklání oči od Ježíše, abyste se raději soustředili na své chyby a selhání? Věříš, že jsi člověk podle Božího srdce? Jestliže David, který se stal cizoložníkem a vrahem, může být Božím člověkem, proč bys ty, křtem připoután ke Kristu, nemohl být Jím milován?

A nyní se v modlitbě obraťte k Bohu a rozmlouvejte s ním.

---

**Aktivity pro 7. týden**

**1. Rozjímejte o svém povolání.**

Přešli jsme do druhé poloviny exercicií Královského léta. Po zkoumání příčin lenosti nyní obrátíme pozornost k tomu, jak nad leností vítězit tím, že přijmeme své královského povolání a budeme obětavě sloužit druhým. Víte, k čemu konkrétně vás Bůh volá?

Bůh každého z nás povolal, abychom s ním vstoupili do vztahu adoptivního synovství. Toto je základem každého životního povolání. Bůh nás rovněž může povolat do manželství a rodiny nebo k zasvěcenému životu. Kromě těchto velkých povolání nás také volá ke konkrétním způsobům služby a práce pro dobro druhých.

Všechna tato povolání jsou aspekty královského života, který k nám přichází od Krista. Jsme povoláni k tomu, abychom byli syny Krále, abychom přijímali zodpovědnost za své rodiny či za církev a abychom pracovali pro dobro druhých plněním úkolů, které nám byly uloženy. Kristovo království šíříme tím, že k těmto povoláním přistupujeme s důvěrou k Bohu. Bůh nám nějakým způsobem svěřil péči o druhé. Jak na tento úkol odpovídáme? Modlíme se denně za všechny, kdo jsou svěřeni do naší péče?

**2. Udělejte si čas na bratrstvo.**

Jak probíhají vaše bratrská setkání? Pokud vaše letní setkávání vázlo, obnovte společný kontakt a snažte se bratrské pouto oživit.

**3. Zrevidujte svůj životní plán pro toto léto.**

Jak se vám daří skloubit práci, dovolenou, modlitbu a čas strávený s rodinou? Funguje váš plán tak, aby vás posiloval v duchovním boji s pokušením či špatnými návyky? Nebo je zapotřebí provést nějaké změny? Svěřte svůj plán Bohu v modlitbě a proste o dobrou kázeň a správné načasování.
