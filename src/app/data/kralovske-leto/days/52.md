## 52. **Skrývání se před Bohem**

Snažme se tento den vzchopit a připravit se k duchovnímu boji.

Ptejme se: Jak mám tento duchovní boj vést?

**Jsme na útěku z Jeruzaléma**. Poté, co se Abšalóm v Chebrónu prohlásí králem, musí David uprchnout z Jeruzaléma, jinak bude zabit. Stáváme se v tomto týdnu svědky Davidových strastí, abychom poznali, že duchovní otcovství vyžaduje víru, odvahu, pokoru a důvěru..

Modlete se, aby vás Pán osvobodil od lenosti a přijali jste královské poslání, které vám svěřil.

Modlete se za milost svobody a pokory pro všechny muže Exodu, stejně jako se oni modlí za vás.

_Ve jménu Otce i Syna i Ducha svatého. Amen._

_Pane a Učiteli mého života, osvoboď mě od ducha lhostejnosti, zoufalství, touhy po moci a planého tlachání. Místo toho mě, svého služebníka, obdaruj duchem poctivosti, pokory, trpělivosti a lásky. Ano, Pane a Králi, dej, ať vidím své vlastní hříchy a nesoudím své bratry a sestry, neboť ty jsi požehnaný na věky věků. Amen._

### Čtení z druhé knihy Samuelovy 15,24-29

_A hle, i Sádok a všichni lévijci s ním nesli schránu Boží smlouvy. Postavili Boží schránu a Ebjátar obětoval, až úplně všechen lid z města přešel. Potom král Sádokovi nařídil: „Dones Boží schránu zpět do města. Naleznu-li u Hospodina milost a on mě přivede zpět, dá mi spatřit ji i svůj příbytek. Řekne-li: ‚Nelíbíš se mi,‘ ať se mnou naloží, jak uzná za dobré.“ Dále král knězi Sádokovi řekl: „Ty jsi přece vidoucí. Vrať se pokojně do města i se svým synem Achímaasem a s Jónatanem, synem Ebjátarovým; oba vaši synové ať jdou s vámi. Hleďte, já se budu zdržovat u brodu v pustině, dokud mi od vás nepřijde nějaká zpráva.“ Sádok a Ebjátar donesli tedy Boží schránu zpět do Jeruzaléma a zůstali tam._

### Reflexe

Archa úmluvy byla posvátným a mocným symbolem Boží přítomnosti mezi jeho lidem. Byla podobná dnešnímu svatostánku, ve kterém je uložena eucharistie, neboť kromě desek Zákona a Áronovy hole obsahovala i zlatou nádobu s manou (Žid 9,4). Archa šla před Izraelci při jejich cestě pouští, díky ní se vody Jordánu obrátily zpět, takže Izraelci mohli přejít řeku po suché zemi. Archa byla nesena kolem města Jericha, a pak se jeho hradby zřítily. Když se archy zmocnili Filištínští, umístili ji do chrámu svého boha Dagona. Záhy ale našli Dagonovu sochu ležet před archou s uťatou hlavou a rukama. Poté, co mezi nimi vypuklo něco jako dýmějový mor, vrátili Filištíni archu Izraeli s odškodným, jen sedm měsíců po jejím zajetí.

David, který kdysi tančil před archou, když ji přinášeli do Jeruzaléma, ji nyní z nějakého důvodu opouští. Když prchá z města, aby si zachránil život, nařizuje kněžím, aby vzali archu zpět a zůstali ve městě. Abšalom mohl být v pokušení kněze zabít a truhlu nějakým způsobem znesvětit. Zdá se, že se David vzdává Hospodina. Možná nějakým způsobem opouští smlouvu, nebo přinejmenším opouští důvěru v Hospodina. Zapomíná, že je milován, a věří, že Hospodin by mohl říci: "Nemám v tobě zalíbení." A tak se David podobně jako Adam po prvním hříchu před Bohem skrývá. Lenost je koneckonců útěkem - odmítnutím Boha jako přítele.

Duchovní otcovství není možné bez důvěry. Každé otcovství má svůj původ v Bohu. Chlapáctví a spoléhání se na sebe samého nedělají z muže dobrého otce. Otcovství vyžaduje spoléhání se na Boha. Když Bible mluví o nebezpečí "bohatství", nemá na mysli výhradně materiální bohatství. Bohatstvím můžeme rozumět cokoli, co nám říká: "Nepotřebuji Boha." "Chudí v duchu" jsou naopak ti, kteří vědí, že vše je od Boha a vše je pro Boha. Dobrý otec se nikdy nevzdává důvěry v Boha a nikdy neopouští modlitbu. **Otcova důvěra v Boha dává jeho dětem naději, i když se zdá, že je vše ztraceno.**

Mnoho mužů se naučilo, že pokud má být něco správně, musí to udělat sami. Mnozí muži, kteří mají násilnické, slabé nebo nepřítomné otce, dospěli k závěru, že žádná pomoc nepřijde. Jejich jedinou nadějí je soběstačnost. Někdy je zapotřebí program 12 kroků (nebo Exodus 90), aby si uvědomili, že bez Boha jsou skutečně bezmocní.

Jak se ve vašem životě projevuje spoléhání sám na sebe? \
Co vás naučilo důvěřovat Bohu? \
Proč jste opustili smlouvu s Bohem?

A nyní se v modlitbě obraťte k Bohu a rozmlouvejte s ním.

---

**Aktivity pro 8. týden**

**1. Naplánujte další komunitní setkání.**

Podařilo se vám uspořádat letní grilování či piknik s bratrstvem nebo se sousedy? Pokud ano, jak to dopadlo? Možná byste na to mohli navázat, nebo zkusit setkání jinou skupinou? Pokud jste setkání dosud neuskutečnili, možná se zadaří naplánovat si ho teď?

**2. Zachovejte pátek jako den pokání.**

Pátky jsou nejpříhodnějšími dny pro pokání. Daří se vám je přes léto dodržovat? Páteční sebekázeň nám dodává sílu a soustředění, ukotvuje celý týden a připravuje nás na nedělní bohoslužbu. Vytrvejte ve svých pátečních disciplínách, jako je půst a studená sprcha.

**3. Zůstávejte v kontaktu s bratrem, jenž je vaší kotvou, a modlete se za něj.**

Stůjte při sobě, je to váš společný boj! Nezanedbávejte vzájemný kontakt a nezapomínejte se jeden za druhého modlit. Pokud v tom máte rezervy, snažte se o nápravu.
