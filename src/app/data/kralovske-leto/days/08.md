## 8. **Slavnost Nejsvětější Trojice**

Dnešní neděle je Slavností Nejsvětější Trojice, kdy uctíváme jediného Boha, jenž existuje ve společenství tří osob – Otce, Syna a Ducha svatého.

Naslouchejme dnes hlasu Páně.

K čemu nás volá toto léto?

**Jsme s Ježíšem a přijímáme jeho učení. **Před svou smrtí a vzkříšením Ježíš předal svým učedníkům pravdu o Trojici. Svůj vlastní vztah s Otcem a Duchem předal nám pro naši spásu a štěstí.

Modlete se, aby vás Pán osvobodil od lenosti a přijali jste královské poslání, které vám svěřil.

Modlete se za milost svobody a pokory pro všechny muže Exodu, stejně jako se oni modlí za vás.

_Ve jménu Otce i Syna i Ducha svatého. Amen._

_Pane a Učiteli mého života, osvoboď mě od ducha lhostejnosti, zoufalství, touhy po moci a planého tlachání. Místo toho mě, svého služebníka, obdaruj duchem poctivosti, pokory, trpělivosti a lásky. Ano, Pane a Králi, dej, ať vidím své vlastní hříchy a nesoudím své bratry a sestry, neboť ty jsi požehnaný na věky věků. Amen._

### Čtení z Janova evangelia 16,1-16

_To jsem vám pověděl, abyste se nedali svést. Budou vás vylučovat ze synagóg; ano, přichází hodina, že ten, kdo vás zabije, bude se domnívat, že tím uctívá Boha. To s vámi budou činit, protože nepoznali Otce ani mne. Ale to jsem vám pověděl, abyste si vzpomněli na má slova, až přijde ta hodina.“ „Neřekl jsem vám to na začátku, poněvadž jsem byl s vámi._

_Nyní však odcházím k tomu, který mě poslal, a nikdo z vás se mě neptá: Kam jdeš? Ale že jsem k vám tak mluvil, zármutek naplnil vaše srdce. Říkám vám však pravdu: Prospěje vám, abych odešel. Když neodejdu, Přímluvce k vám nepřijde. Odejdu-li, pošlu ho k vám. On přijde a ukáže světu, v čem je hřích, spravedlnost a soud: Hřích v tom, že ve mne nevěří; spravedlnost v tom, že odcházím k Otci a již mne nespatříte; soud v tom, že vládce tohoto světa je již odsouzen. Ještě mnoho jiného bych vám měl povědět, ale nyní byste to nesnesli. Jakmile však přijde on, Duch pravdy, uvede vás do veškeré pravdy, neboť nebude mluvit sám ze sebe, ale bude mluvit, co uslyší. A oznámí vám, co má přijít. On mě oslaví, neboť vám bude zvěstovat, co přijme ode mne. Všecko, co má Otec, jest mé. Proto jsem řekl, že vám bude zvěstovat, co přijme ode mne._

### Reflexe

Ježíš vyslovuje překvapivé tvrzení: bude pro nás lepší, když odejde. Nepřišel na svět, aby zřídil dokonalé království na zemi. Přišel, aby zjevil Otce a vtáhl nás do Otcova života. Na kříži uskutečňuje naši spásu a následně nám dává dar, který nás přivede k Otci – svého vlastního Ducha.

Bůh je život sám, a jak nás učí Ježíš, je společenstvím božských osob v Trojici. Jsme stvořeni k účasti na tomto životě, což znamená, že jsme stvořeni pro společenství, které najdeme nejdokonaleji v Bohu. Musíme se naučit, že středem našeho života nejsme my, ale Bůh. Jsme stvořeni k tomu, abychom Bohu vzdávali slávu a získali tím podíl na dokonalém štěstí.

Překonávání lenosti nás obrací ke skutečnému štěstí, které se nachází ve společenství s Bohem a s druhými. Znamená to překonávat sebe sama a být ochoten obětovat se Otci, tak jako to učinil Kristus. Ježíš nám dává vše, je třeba to pokorně přijmout a současně s odvahou z jeho darů žít.

Modleme se dnes, abychom vstoupili do hlubšího společenství s Otcem, Synem a Duchem svatým.

A nyní se v modlitbě obraťte k Bohu a rozmlouvejte s ním.

---

**Aktivity pro 8. den**

**Zachovávejme neděli jako den Páně**

Po třech dnech pokání v tomto týdnu se nyní znovu zaměříme na neděli jako na den vzkříšení. Neděle zasvěcená Nejsvětější Trojici nás mimořádným způsobem upozorňuje na nejhlubší pravdu naší víry – jediný Bůh je společenstvím tří osob. Do tohoto věčného společenství jsme povoláni skrze víru a stáváme se účastníky božské přirozenosti tím, že se podílíme na Boží lásce.

Každou neděli bychom se měli snažit vnímat dokonalost tohoto Božího společenství. Slavením neděle předjímáme nebe, neměla by být proto stejná jako všední dny. Je to den určený k plnosti křesťanského života a uctívání Boha, pro rodinný život, přátelství a opravdový volný čas. První křesťané tento den slavili ve společenství a pořádali agapé (neboli hostinu lásky). Můžeme je napodobit a uctívat den Páně společnou oslavou. Najděme si o nedělích více času na modlitbu, na své blízké a na odpočinek.
