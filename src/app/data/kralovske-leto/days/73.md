## 73. **Přemožitel obrů**

Ani dnes nedovolme, aby nás ovládla lenost a pýcha.

Ptejme se: Jsem odhodlán i nadále s nimi bojovat?

**Velebíme Boha spolu s Davidem,** v okamžicích vítězství i ve chvíli, kdy přichází trest. David se stal lepším otcem a lepším králem, protože se poučil ze svých chyb. Boží odměnou za jeho pokání a osobní proměnu jsou Davidovi nová vítězství a nová požehnání.

Modlete se, aby vás Pán osvobodil od lenosti a přijali jste královské poslání, které vám svěřil.

Modlete se za milost svobody a pokory pro všechny muže Exodu, stejně jako se oni modlí za vás.

_Ve jménu Otce i Syna i Ducha svatého. Amen._

_Pane a Učiteli mého života, osvoboď mě od ducha lhostejnosti, zoufalství, touhy po moci a planého tlachání. Místo toho mě, svého služebníka, obdaruj duchem poctivosti, pokory, trpělivosti a lásky. Ano, Pane a Králi, dej, ať vidím své vlastní hříchy a nesoudím své bratry a sestry, neboť ty jsi požehnaný na věky věků. Amen._

### Čtení z druhé knihy Samuelovy 21,15-22

_A došlo znovu k boji Pelištejců s Izraelem. David sestoupil se svými služebníky a bojovali s Pelištejci. Ale David byl už unaven. Tu Jišbí Benób, který byl z rodu obrů, jehož dřevce vážilo tři sta šekelů bronzu a jenž byl opásán novým mečem, prohlásil, že Davida zabije. Avšak Abíšaj, syn Serújin, mu přišel na pomoc a toho Pelištejce ubil k smrti. Davidovi mužové tehdy Davida zapřísáhli: „Víckrát se s námi do boje nevydávej, ať nezhasíš světlo Izraele!“ O něco později se opět strhl boj s Pelištejci v Góbu. Tehdy ubil Sibekaj Chúšatský Sáfa, který byl z rodu obrů. Když se znovu strhl boj s Pelištejci v Góbu, Elchánan, syn Jaare Oregíma Betlémského, ubil Goliáše Gatského. Násada jeho kopí byla jako tkalcovské vratidlo. A opět se strhl boj v Gatu. Tam byl obrovitý muž, který měl šest prstů na rukou a šest prstů u nohou, celkem čtyřiadvacet. Ten také pocházel z obrů. Tupil Izraele, a Jónatan, syn Šimeáje, bratra Davidova, ho ubil. Tito čtyři pocházeli z obrů v Gatu. Padli rukou Davida a rukou jeho služebníků._

### Reflexe

Když David zestárl, poučil se ze svých královských chyb a otcovských hříchů. O několik desetiletí dříve, "na jaře roku, v době, kdy králové vyrážejí do boje" (2 Samuelova 11,1), zůstal David v Jeruzalémě a zhřešil s Batšebou. To spustilo řetězovou reakci hříchů, zármutku a ztráty životů. Nyní opět zaujímá své místo na bojišti a Bůh mu opět dává jedno vítězství za druhým. On a jeho muži opět porážejí obry, potomky bezbožného Goliáše. Jišbí Benób na Davida vyrazil s oštěpem, který vážil tři sta šekelů bronzu, a s novým mečem, ale David a Abišaj ho porazili ve jménu Hospodina zástupů, "aby celá země poznala, že v Izraeli je Bůh" (1 Samuelova 17,46). Kdysi Goliáše zabil chlapec s prakem a kamenem, nyní obry zabíjí král, který je příliš starý na to, aby bojoval, "neboť bitva patří Hospodinu" (1 Sam 17,47). Hřích oslabuje náš vztah s Bohem, ale pokání ho posiluje.

Bůh nejenže Davidovi navrací jeho dřívější slávu, jako to činí v případě Joba a Ježíše, ale také mu uděluje nová a nevídaná požehnání. Bůh tvoří dobro i z Davidových hříchů. Bůh činí krásným i to, co se zdálo být hříchem nenapravitelně znetvořeno. Syn Batšeby se brzy stane dědicem trůnu a z Šalamouna za pouhých dvacet osm generací (viz Mt 1,17) vzejde Mesiáš. Ježíš, syn Davidův, bude navždy vládnout jako král vesmíru.

Budete-li činit pokání a poučíte se ze svých chyb a hříchů, Bůh uzdraví i váš život. Možná vám nedá bohatství a světskou slávu, ale dá vám něco mnohem většího, věčný život a dokonalé spojení s ním. Možná vám nedá děti a vnoučata, ale požehná vám duchovními dětmi, které kráčejí ke svatosti. Příběh vašeho života, i s jeho tragédiemi hříchu, přepíše tak, aby se stal hrdinským příběhem, který skončí vítězstvím dobra nad zlem. Tedy pokud jste ochotni pokračovat v pokorné cestě pokání a důvěry v Boha, kterou ve vás Duch započal.

Věříte tomu? \
Promluvte si dnes s Pánem o tom, jak vás vidí, a požádejte ho, aby vám ukázal okamžik ve vašem životě, kdy jste mu byli nejmilejší a nejsympatičtější. \
Přivede vás zpět do tohoto okamžiku a do dnů ještě větších.

A nyní se v modlitbě obraťte k Bohu a rozmlouvejte s ním.

---

**Aktivity pro 11. týden**

**1. Modlete se za to, abyste si z exercicií Královského léta odnesli konkrétní inspiraci.**

Identifikovali jste některé z výzev, které provázely Davida v jeho životních zápasech, ve svém vlastním životě? Co jste se o sobě dozvěděli, když jste přemýšleli o pýše, o lenosti a o královském poslání, kterým je duchovní otcovství? Modlete se za konkrétní inspiraci, kterou byste si mohli z letošního léta odnést. Víte, co potřebujete, abyste v tomto boji i nadále vytrvali?

**2. Připravte se na boj v rámci půstu konaného k poctě sv. archanděla Michaela.**

V exerciciích Královského léta jsme se zaměřili na to, jakým způsobem se nás z boje snaží vyřadit lenost. Příští týden zahájíme Svatomichaelský půst, který se více zaměřuje přímo na duchovní boj proti našim démonickým nepřátelům. To nám pomůže ještě přímočařeji se zaměřit na podstatu boje, který ve svém životě svádí každý křesťan. Existují duchovní nepřátelé, kteří se nás snaží odvrátit od Krista a našich povinností. Pod praporem svatých Božích andělů budeme rozjímat nad tím, jakou roli můžeme zaujmout v tomto velkém duchovním boji, který zuří v dnešním světě.

**3. Zamyslete se nad tím, zda jste dostatečně bdělí v péči o své blízké.**

Neřest, ať už pramení z lenosti, pýchy nebo jiného hříchu, se nikdy netýká jen samotného hříšníka. Viděli jsme, jaký chaos vnesla Davidova lenost do jeho rodiny. Bez ohledu na to, v jaké se nacházíte životní situaci, přemýšlejte o svých zodpovědnostech a o tom, jak váš vnitřní život ovlivňuje lidi okolo vás. Jak si stojíte? Je zapotřebí něco změnit? Předložte to Bohu v modlitbě a požádejte ho, aby vám ve vaší péči o druhé požehnal.
