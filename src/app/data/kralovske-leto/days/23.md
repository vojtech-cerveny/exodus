## 23. **Boží sláva **

Předstupme před Pána s radostí a vděčností.

Ptejme se: Daří se mi rozpoznávat, kde se v mém životě prosazuje lenost či pýcha?

**Jsme v Jeruzalémě a čekáme na Archu úmluvy. **David dobyl město Jeruzalém a naplňuje tak Boží zaslíbení dané izraelskému lidu. Propojuje královskou a kněžskou roli a snaží se do Jeruzaléma přenést Archu úmluvy, aby zde byl uctíván Hospodin. Dosud jsme sledovali příběh Davida jako velmi rozvážného a trpělivého vladaře, nyní však začne jednat zbrkle. Místo aby se řídil pokyny Hospodina citovanými v 25. kapitole knihy Exodus, chce David přepravu archy uspíšit. Následky jsou katastrofické a David od svého plánu upouští.

Modlete se, aby vás Pán osvobodil od lenosti a přijali jste královské poslání, které vám svěřil.

Modlete se za milost svobody a pokory pro všechny muže Exodu, stejně jako se oni modlí za vás.

Ve jménu Otce i Syna i Ducha svatého. Amen.

Pane a Učiteli mého života, osvoboď mě od ducha lhostejnosti, zoufalství, touhy po moci a planého tlachání. Místo toho mě, svého služebníka, obdaruj duchem poctivosti, pokory, trpělivosti a lásky. Ano, Pane a Králi, dej, ať vidím své vlastní hříchy a nesoudím své bratry a sestry, neboť ty jsi požehnaný na věky věků. Amen.

Čtení z druhé knihy Samuelovy 6,1-5

David se znovu se všemi vybranými muži z Izraele, se třiceti tisíci, a s veškerým lidem, který byl s ním, vydal na cestu z Baalímu Judova, aby odtud přivezli Boží schránu, při níž se vzývá Jméno, jméno Hospodina zástupů, trůnícího nad cheruby. Vezli Boží schránu na novém povozu. Vyzvedli ji z Abínádabova domu na pahorku; Uza a Achjó, synové Abínádabovi, řídili ten nový povoz. Vyzvedli ji tedy z Abínádabova domu na pahorku, Uza šel při Boží schráně, Achjó před schránou. David a všechen izraelský dům křepčili před Hospodinem za doprovodu různých nástrojů z cypřišového dřeva, citer, harf, bubínků, chřestítek a cimbálů.

Reflexe

Od Adamova hříchu se lidstvo snaží obnovit vztah s Bohem. Adamovým posláním bylo střežit Boží zahradu a jako kněz v chrámu chválit Hospodina. Adam byl stvořen, aby byl prorokem, knězem a králem - aby všemu stvoření hlásal Hospodinovu pravdu, jeho vznešenost a vládl Božím jménem. Ve Starém zákoně byly tyto tři rozměry lidské osoby a jejího vztahu k Bohu odděleny. V dnešním čtení vidíme, že David začíná spojovat alespoň kněžskou a královskou roli. Jako král na sebe bere úkol kněze, když přináší archu do svatého města a povzbuzuje lid k uctívání Hospodina. David miluje své království, ale také Hospodinovu svatyni.

Jeho síla je stále větší a větší. Problémy jeho království jsou vyřešeny. Nyní má prostor soustředit se na své vlastní cíle a rozvoj svého království. Zásadním aspektem jeho života a vlády však zůstává Hospodinova sláva. Během všech útrap, zkoušek a nejistot v letech, kdy ho pronásledoval král Saul, se David naučil spoléhat na Hospodina. Učil se, že pro jeho život a přežití je nejdůležitější Boží pomoc. Jinými slovy, tato léta zkoušek upevnila v jeho duši pevnou víru v Hospodina. Když tedy jeho království začíná vzkvétat, nerozptylují ho povinnosti a radosti spojené s vládou. Naopak, stále klade Pána na první místo a nalézá hlubokou radost v jeho uctívání.

Jedním z neklamných znaků lenivé duše je touha po vládě a zároveň odpor k církvi. Jinými slovy, chceme ovládat svůj život, aniž bychom se klaněli pravému králi - aniž bychom vzdávali úctu Pánu. Lenivá duše má odpor k modlitbě a bohoslužbě. Touha jít na mši svatou mizí pod tlakem úkolů nebo potřebou "volného dne". Rutina každodenní modlitby je opuštěna. Duchovní oběti jsou zavrženy, protože duše se cítí naplněna hmotnými požitky a zábavou.

Kde jsi ty? Jsi jako padlé lidstvo, chceš mít absolutní kontrolu bez úcty k Pánu, toužíš být králem a nejsi ochoten být knězem? Nebo se stáváš podobným Davidovi, vládneš moudře a statečně a zároveň ctíš Pána a bohoslužba je středem tvého života - v práci, rodinném životě a v koníčcích? Je známkou lenosti, když chceš vládnout bez bohoslužby nebo když se modlíš, jen když se ti chce.

Bratři, musíme najít způsob, jak při všech svých úkolech, i těch nejvšednějších, klást na první místo Boží slávu. Nemůžeme vést své rodiny, spolupracovníky ani společenství, aniž bychom se nechali vést Pánem. Zeptejte se Pána, kde potřebujete na první místo postavit Jeho slávu místo své vlastní. \
Je to ve vaší práci? Doma? Ve vašem "volném čase"?

A nyní se v modlitbě obraťte k Bohu a rozmlouvejte s ním.

---

Aktivity pro 4. týden

1. Uspořádejte společnou svatojánskou oslavu s táborákem.

Narozeniny Jana Křtitele byly ve středověku považovány za střed léta (dnešní terminologií - letní slunovrat). V tento den se začíná zkracovat délka dnů, což odpovídá Janovu výrok, že on se musí umenšovat a Ježíš růst (viz Jan 3,30). Narození Ježíše pak připadá na čas zimního slunovratu, kdy se dny začínají opět prodlužovat. V předvečer svátku sv. Jana se slavila svatojánská noc, lidé se scházeli okolo ohňů, slavili a tancovali.

Svatojánská noc letos připadá na pátek 23. června. Zkuste uspořádat společnou oslavu u táboráku jako bratrstvo nebo rodina. Je to skvělá příležitost, jak oslavit svátek sv. Jana Křtitele a také poděkovat Bohu za požehnání, která přináší letní období.

2. Dodržujte závazek každodenní modlitby.

Dovolíte-li, aby se vás zmocnil démon lenosti, víte co bude jeho prvním cílem? Ďábel využije všechny možné prostředky, aby vás přiměl modlitbu odkládat, případně aby ji narušoval všemožným rozptýlením.

Každodenní modlitba stojí v základu všeho, oč se snažíme. Modlitba otevírá dveře Božímu působení v našem životě a tím nám pomáhá překonávat lenost a pýchu a bránit se duchovnímu nepříteli.

Dodržujte závazek každodenní modlitby, ať to stojí, co to stojí.

3. Hlídejte si, jak využíváte informační technologie.

Lenost se může vplížit i skrze nesprávné využívání technologií. Přeskakujeme-li od jednoho rozptýlení k druhému, ztrácíme tím energii a nedostává se nám pak času na modlitbu a na druhé lidi. Zrevidujte své návyky a je-li to zapotřebí, proveďte nutné změny.

###
