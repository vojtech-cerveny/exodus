## 33. **Slavnost sv. Petra a Pavla**

Dnes slavíme slavnost svatého Petra a Pavla, největších apoštolů, kteří přinesli víru do srdce Římské říše.

Vstaňme a následujme tento den Pána.

Ptejme se: Je pro mě toto léto obdobím duchovního pokroku nebo malátnosti?

**Jste s Petrem a Pavlem v Jeruzalémě a Antiochii.** Petr potvrzuje Pavlovu službu v Jeruzalémě. Pavel pak musí Petra napomenout za jeho přístup k pohanům v Antiochii.

Modlete se, aby vás Pán osvobodil od lenosti a přijali jste královské poslání, které vám svěřil.

Modlete se za milost svobody a pokory pro všechny muže Exodu, stejně jako se oni modlí za vás.

_Ve jménu Otce i Syna i Ducha svatého. Amen._

_Pane a Učiteli mého života, osvoboď mě od ducha lhostejnosti, zoufalství, touhy po moci a planého tlachání. Místo toho mě, svého služebníka, obdaruj duchem poctivosti, pokory, trpělivosti a lásky. Ano, Pane a Králi, dej, ať vidím své vlastní hříchy a nesoudím své bratry a sestry, neboť ty jsi požehnaný na věky věků. Amen._

### Čtení z Pavlova listu Galatským 2,1-21

_Potom jsem se po čtrnácti letech znovu vypravil do Jeruzaléma spolu s Barnabášem a vzal jsem s sebou i Tita. Šel jsem tam na Boží pokyn a těm, kteří jsou ve zvláštní vážnosti, jsem v soukromí předložil evangelium, které zvěstuji pohanům, aby snad moje nynější i dřívější úsilí nebylo nadarmo. Ale ani Titus, který tam byl se mnou a je Řek, nebyl přinucen, aby se dal obřezat, jak chtěli ti, kteří předstírali, že jsou bratří, a pokoutně se mezi nás vetřeli s úmyslem slídit po naší svobodě, kterou máme v Kristu, aby nás uvedli do otroctví zákona. Před těmi jsme však ani na okamžik necouvli a nepodrobili jsme se jim, aby vám byla zachována pravda evangelia. Od těch však, kteří se těšili zvláštní vážnosti – čím kdysi byli, na tom mi nic nezáleží, Bůh přece nikomu nestraní – ti tedy, kteří se těšili zvláštní vážnosti, mi nic dalšího neuložili; naopak nahlédli, že mně bylo svěřeno zvěstovat evangelium pohanům tak jako Petrovi židům. Vždyť ten, který dal Petrovi sílu k apoštolství mezi židy, dal ji také mně k službě mezi pohany. Když poznali milost, která mi byla dána – Jakub a Petr a Jan, kteří byli uznáváni za sloupy církve – podali mně a Barnabášovi pravici na stvrzení naší dohody, že my půjdeme mezi pohany a oni mezi židy. Jen žádali, abychom pamatovali na jejich chudé, a právě o to jsem vždy horlivě usiloval. Když pak Petr přišel do Antiochie, postavil jsem se otevřeně proti němu, protože byl zřejmě v neprávu. Nejprve jídal totiž společně s pohany; když však přišli někteří lidé z okolí Jakubova, začal couvat a oddělovat se, protože se bál zastánců obřízky. A spolu s ním se takto pokrytecky chovali i ostatní Židé, takže jejich pokrytectvím se dal strhnout i Barnabáš. Když jsem však viděl, že nejdou přímo za pravdou evangelia, řekl jsem Petrovi přede všemi: „Jestliže ty, který jsi Žid, nedodržuješ mezi námi židovský zákon, jak to, že nutíš pohany, aby ho dodržovali?“ My jsme od narození Židé, a ne ‚hříšní pohané‘, víme však, že člověk se nestává spravedlivým před Bohem na základě skutků přikázaných zákonem, nýbrž vírou v Krista Ježíše. I my jsme uvěřili v Ježíše Krista, abychom došli spravedlnosti z víry v Krista, a ne ze skutků zákona. Vždyť ze skutků zákona ‚nebude nikdo ospravedlněn‘. Jestliže hledáme ospravedlnění v Kristu, a jsme tedy zřejmě i my hříšníci, je snad proto Kristus služebníkem hříchu? Naprosto ne! Jestliže chci znovu stavět, co jsem dříve zbořil, usvědčuji sám sebe jako viníka před zákonem. Já však, odsouzen zákonem, jsem mrtev pro zákon, abych živ byl pro Boha. Jsem ukřižován spolu s Kristem, nežiji už já, ale žije ve mně Kristus. A život, který zde nyní žiji, žiji ve víře v Syna Božího, který si mne zamiloval a vydal sebe samého za mne. Nepohrdám Boží milostí: Kdybychom mohli dosáhnout spravedlnosti skrze zákon, byla by Kristova smrt zbytečná._

### Reflexe

Králi Davidovi Bůh svěřil autoritu, a přesto David propadl lenosti a začal zanedbávat své povinnosti. Tak mu Bůh neustále připomínal jeho velké poslání a přiváděl ho zpět k plnění jeho královských povinností v péči o druhé.

Pavel, jehož hebrejské jméno bylo Saul, jako farizej pronásledoval Davidova Syna, Ježíše, pravého Mesiáše. Po svém obrácení se z pronásledovatele stal velkým evangelizátorem. Ukazuje nám, že i když se vydáme špatnou cestou, Pán nám prokazuje milosrdenství, když se obrátíme.

Vzorem obrácení je pro nás také Petr, který se během Kristova utrpení odvrátil od Pána, i když mu slíbil, že ho bude následovat až na smrt. Po vzkříšení Petr třikrát vyznává Ježíši svou věrnost a je mu svěřena péče o Boží lid.

Pavel přichází do Jeruzaléma, aby přijal požehnání církve pro svou misi k pohanům. Předkládá své učení "sloupům" církve, třem apoštolům, kteří byli Ježíši nejblíže. A tak ukazuje, že se podřizuje autoritě církve. Nicméně to neznamená, že by nemohl Petra napomenout, když přišel do Antiochie a choval se pokrytecky. Vidíme rovnováhu mezi uznáním hierarchické autority církve a prorockou výzvou k věrnému životu podle evangelia. Petr a Pavel jsou schopni se navzájem podporovat ve své službě a jsou schopni se navzájem korigovat, když je to třeba. Nakonec Pán stojí nade všemi jako skutečná hlava církve. Všichni jsme bratři, kteří se snaží žít poslání, jež nám Ježíš svěřil.

Když se snažíme překonat lenost a pýchu, David, Pavel a Petr nám dávají příklad, jak se obrátit zpět k Pánu, jak přijmout napomenutí, když je to nutné, a jak zůstat věrný až do konce. Modleme se ať pochopíme, jak je v tom můžeme napodobit.

A nyní se v modlitbě obraťte k Bohu a rozmlouvejte s ním.

---

**Aktivity pro 5. týden**

**1. Začínejte každý den modlitbou a modlitbou jej ukončujte.**

Bůh by měl být Pánem našeho života a tedy Pánem skutečně každého jednotlivého dne. Pokud začínáme i končíme den myšlenkou na Boha a svěřujeme svůj život do jeho rukou, pomáhá nám to žít pod Božím vedením. On je skutečným králem a my svým životem máme šířit jeho královskou vládu ve světě.

Nezapomínejme v ranní modlitbě odevzdat svůj den Bohu a žádat jej o pomoc. Na konci dne poděkujme Bohu za požehnání, která nám dal, a požádejme o odpuštění svých hříchů. Dobře provedený večerní examen pomáhá nalézat, jak v nás Bůh působí, kde potřebujeme hlubší obrácení a jak můžeme dále růst ve víře.

**2. Zůstaňte v kontaktu s bratrem, jenž je vaší kotvou.**

Léto je časem dovolených, kdy je snadné nechat se až přespříliš rozptýlit, proto v tomto čase potřebujeme bratrskou podporu a pomoc. Udržujte pravidelný kontakt se svou kotvou. Snažte se vzájemně podporovat, abyste zůstali na správné cestě i během dovolené.

**3. Nepodléhejte nežádoucímu rozptýlení.**

Odpočinek neznamená, že bychom měli polevit v morální a duchovní ostražitosti. Odjezd na dovolenou by neměl vést k tomu, že ztratíme bdělost, polevíme ve své disciplinovanosti a podlehneme technologickému rozptýlení. Využijte čas dovolené k modlitbě, odpočinku a pěstování vztahů. Technologie si ponechte jako nástroj a nedovolte, aby vás ovládly.
