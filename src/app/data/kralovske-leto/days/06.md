## 6. **Růst v odvaze**

Naslouchejme dnes hlasu Páně.

K čemu nás volá toto léto?

**Jsme s Davidem, který se připravuje na královskou vládu. **Stejně jako Davidův nepřítel i váš úhlavní nepřítel, ďábel, byl poražen Boží milostí. Lenost je druh rozpolcenosti vůči duchovní kázni a povinnostem, zatímco lékem je bdělé svědomí.

Modlete se, aby vás Pán osvobodil od lenosti a přijali jste královské poslání, které vám svěřil.

Modlete se za milost svobody a pokory pro všechny muže Exodu, stejně jako se oni modlí za vás.

_Ve jménu Otce i Syna i Ducha svatého. Amen._

_Pane a Učiteli mého života, osvoboď mě od ducha lhostejnosti, zoufalství, touhy po moci a planého tlachání. Místo toho mě, svého služebníka, obdaruj duchem poctivosti, pokory, trpělivosti a lásky. Ano, Pane a Králi, dej, ať vidím své vlastní hříchy a nesoudím své bratry a sestry, neboť ty jsi požehnaný na věky věků. Amen._

### Čtení z druhé knihy Samuelovy 1,17-27

_I zpíval David nad Saulem a nad jeho synem Jónatanem tento žalozpěv. Vyzval také Judejce, aby se při něm učili zacházet s lukem. Je zapsán v Knize Přímého. „Ozdoba tvá, Izraeli, na tvých návrších skolena leží. Tak padli bohatýři! Neoznamujte to v Gatu, nezvěstujte to v ulicích Aškalónu, ať se neradují dcery pelištejské, dcery neobřezanců ať nejásají. Hory v Gilbóe, rosa ani déšť ať na vás nesestoupí, ať se v oběť nepozdvihuje nic z vašich polí, neboť tam byl pohozen štít bohatýrů, štít Saulův, nepomazán olejem, nýbrž krví skolených a tukem bohatýrů. Jónatanův luk neselhal nikdy, Saulův meč doprázdna nebil. Saul a Jónatan, v životě hodni líbezné lásky, neodloučili se od sebe ani v smrti. Bývali nad orly bystřejší a nad lvy udatnější. Dcery izraelské, plačte pro Saula, který vás odíval karmínem a rozkošemi, jenž zlatou okrasou zdobil váš oděv. Tak padli bohatýři uprostřed boje, Jónatan na tvých návrších skolen! Stýská se mi po tobě, můj bratře Jónatane, byls ke mně pln něhy, tvá láska ke mně byla podivuhodnější nad lásku žen. Tak padli bohatýři, v zmar přišla válečná zbroj!“._

### Reflexe

Hned poté, co nechal popravit Amálečana, který zabil Saula a Jónatana, zpívá David tuto píseň a nařizuje, aby se ji izraelský lid naučil. Ani známka po tom, že by se Davidovi ulevilo, že je Saul mrtev. Ani se nepyšní tím, že zvítězil a je nyní králem. Vypadá to, že k Saulovi nechoval žádnou zášť. Místo toho svého předchůdce nadále ctí a vzdává čest Hospodinu, který jej pomazal.

Vcítíme-li se do Davida a uvážímé trápení, které mu Saul způsobil, nepřekvapilo by nás, kdyby se choval sklesle a ublíženě. David je však odvážný. Jedná rozhodně a velitelsky. K odvaze ho pobízí jeho smysl pro čest. Tento pojem se v naší společnosti poněkud vytratil, takže není divu, že kolem sebe vidíme tolik zbabělců. Čest se rodí z přesvědčení, že určitý úkol nebo cíl je ušlechtilý, a že pro jeho dosažení je třeba přinášet oběti. Dnes již není obvyklé odkazovat se k ušlechtilým myšlenkám a ve vztahu k autoritám převládá všeobecná nedůvěra či přímo pohrdání.

To, co dnešní doba zoufale potřebuje, jsou lidé, kteří dokáží vnímat a rozlišovat: Co je správné a co špatné, co je pravdivé a co falešné, co je čestné a co nečestné. David je příkladem muže, jehož morální nastavení určuje ctnost před Hospodinem. Máme-li zůstat pevní a odvážní a zároveň se vyhnout samolibosti, musíme růst v ctnosti před Hospodinem. Jak toho dosáhnout? Je třeba vyhradit si čas k rozjímání o Boží dobrotě a Ježíšově oběti na kříži. V tomto ohledu je skvělým nástrojem růženec, popřípadě můžete toto rozjímání zařadit do své svaté hodiny.

Uvažujte zejména o tom, že kříž nebyl pro Krista ničím potupným, ve skutečnosti byl největším oslavením Boha. Uvažujte o tom, že láska a sebeobětování jsou mocnější a vznešenější než hrubá síla a sebevědomé sobectví. Obětovat se pro někoho jiného vyžaduje mnohem větší odvahu, než když jen kličkujete životem ve snaze vyhnout se nepohodlí a těžkostem. Ve své dnešní svaté hodině rozjímejte nad svým osobním křížem a k jakým obětem jste povoláni.

A nyní se v modlitbě obraťte k Bohu a rozmlouvejte s ním.

---

**Aktivity pro 6. den**

**Držme páteční půst v rámci kvatembrových dnů**

Pátky jsou dny pokání po celý rok. Pro všechny muže Exodu je páteční sprchování studenou vodou a půst základní společnou disciplínou. Každý pátek je pro nás připomínkou ukřižování a současně přípravou na oslavu zmrtvýchvstání, které slavíme každou neděli. Tento pátek je pátkem kvatembrových dnů následujícího po Letnicích, což téma pokání ještě umocňuje.

Naše potřeba obrácení nikdy nekončí. I nadále je třeba každý den brát na sebe svůj kříž, abychom zemřeli sobě samým a mohli skutečně žít s Kristem. Kříž a vzkříšení zůstávají pevnými body duchovního života: je to paradox života, který v nás roste skrze smrt. Každý pátek poukazuje na kříž, zatímco každá neděle nám umožňuje vstoupit do života zmrtvýchvstání.
