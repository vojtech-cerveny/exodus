## 50. **„Otec lži“**

Snažme se být tento den otevření Boží otcovské lásce.

Ptejme se: Jak mám tuto lásku projevovat těm, kdo jsou svěřeni do mé péče?

**Stáváme se svědky chaosu v Davidově domácnosti**. Hříchy krále Davida, zejména to, jak zanedbává své děti, mají katastrofální důsledky pro jednotlivé osoby i pro celý národ. Nechť je nám to připomínkou toho, abychom si vážili daru duchovního otcovství.

Modlete se, aby vás Pán osvobodil od lenosti a přijali jste královské poslání, které vám svěřil.

Modlete se za milost svobody a pokory pro všechny muže Exodu, stejně jako se oni modlí za vás.

_Ve jménu Otce i Syna i Ducha svatého. Amen._

_Pane a Učiteli mého života, osvoboď mě od ducha lhostejnosti, zoufalství, touhy po moci a planého tlachání. Místo toho mě, svého služebníka, obdaruj duchem poctivosti, pokory, trpělivosti a lásky. Ano, Pane a Králi, dej, ať vidím své vlastní hříchy a nesoudím své bratry a sestry, neboť ty jsi požehnaný na věky věků. Amen._

### Čtení z druhé knihy Samuelovy 15,7-12

_Když Abšalóm dovršil čtyřicet let, řekl králi: „Dovol mi jít do Chebrónu splnit slib, který jsem učinil Hospodinu. Tvůj služebník totiž, když bydlel v Gešúru v Aramu, učinil takovýto slib: Dá-li Hospodin, abych se vrátil do Jeruzaléma, budu sloužit Hospodinu.“ Král mu řekl: „Jdi v pokoji!“ A on hned odešel do Chebrónu. Abšalóm poslal do všech izraelských kmenů zvědy s rozkazem: „Jakmile uslyšíte polnici, provolejte: Abšalóm se stal v Chebrónu králem!“ S Abšalómem šlo z Jeruzaléma dvě stě mužů. Byli pozváni, šli bezelstně, nic netušili. Abšalóm též poslal pro Achítofela Gíloského, rádce Davidova, do jeho města Gíla, zatímco připravoval obětní hody. Spiknutí nabývalo síly a s Abšalómem šlo stále více lidu._

### Reflexe

Když Mojžíš předstoupil před krutého faraona a usiloval o svobodu pro Boží lid, řekl: "Dovol nám nyní odejít do pouště na vzdálenost tří dnů cesty a přinést oběť Hospodinu" (2. Mojžíšova 5,3). Abšalóm zde vyslovuje děsivě podobnou prosbu: "Dovol mi jít splnit slib". Nežádá však o to dobrotivého krále kvůli osvobození Božího lidu, ale kvůli tomu, aby se zmocnil trůnu. To je typický příklad toho, jak zlo napodobuje dobro. Satan totiž předstírá dobro, aby nás oklamal a svedl na scestí. Kdykoli podlehneme pokušení, nechceme přece dělat jenom ryzí zlo. Spíše toužíme po tom, co je zlé proto, že se to z určitého úhlu pohledu tváří jako dobré. Někdy ďábel napodobuje dobro jen proto, aby ho zesměšnil. Když svatý Pavel mluví o falešných prorocích, říká: "I sám satan se převléká za anděla světla" (2 Kor 11,14).

Stejně ďábel podobně napodobuje otcovství. Stejně jako lstivý Jónadab zaskakuje za Davida, aby Amnonovi "otcovsky" poradil, jak se vyvléknout ze znásilnění Támar, had zastupuje Boha v rajské zahradě. S "otcovskou" vlídností vysvětluje Evě: " Nikoli, nepropadnete smrti. Bůh však ví, že v den, kdy z něho pojíte, otevřou se vám oči a budete jako Bůh znát dobré i zlé" (Genesis 3,4-5). Satan rád líčí Boha jako despotického tyrana, který nás chce ovládat a omezovat naši svobodu. Rád nám podsouvá hřích jako to pravé osvobození. Satan chce být naším otcem a radí nám, abychom se osvobodili a žili život bez jakýchkoliv omezení. Ježíš poukazuje na satanovo falešné otcovství, když hovoří k Židům, kteří v něj odmítli uvěřit: " Váš otec je ďábel a vy chcete dělat, co on žádá. On byl vrah od počátku a nestál v pravdě, poněvadž v něm pravda není. Když mluví, nemůže jinak než lhát, protože je lhář a otec lži" (Jan 8,44).

Abšalóm se tak více podobá Satanovi než Mojžíšovi. Bůh zplodil Satana, aby byl dobrý a krásný, ale Satan se zamiloval do své vlastní krásy a vzbouřil se. Právě tak " v celém Izraeli nebyl nikdo pro svou krásu tak vyhlášený jako Abšalóm" (2 Samuelova 14,25).

Na duchovní pouti životem je důležité si uvědomit, že Boží království má nepřátele. Zlo není jen morální vlastnost, opak dobra, pouhá neosobní síla ve světě, jako je třeba smůla. Satan je živá osoba, duchovní bytost, padlý anděl, který se vás snaží zničit a přivést do pekla. Pod zdáním jakého dobra vás ďábel tak rád klame? Čím vás navádí a pokouší, abyste se stali králem své vlastní duše?

Obraťte se v modlitbě k Bohu a rozmlouvejte s ním. Až skončíte, pomodlete se modlitbu Otče náš a zaměřte se zejména na verš: "Zbav nás od zlého".

**Aktivity pro 7. týden**

**1. Rozjímejte o svém povolání.**

Přešli jsme do druhé poloviny exercicií Královského léta. Po zkoumání příčin lenosti nyní obrátíme pozornost k tomu, jak nad leností vítězit tím, že přijmeme své královského povolání a budeme obětavě sloužit druhým. Víte, k čemu konkrétně vás Bůh volá?

Bůh každého z nás povolal, abychom s ním vstoupili do vztahu adoptivního synovství. Toto je základem každého životního povolání. Bůh nás rovněž může povolat do manželství a rodiny nebo k zasvěcenému životu. Kromě těchto velkých povolání nás také volá ke konkrétním způsobům služby a práce pro dobro druhých.

Všechna tato povolání jsou aspekty královského života, který k nám přichází od Krista. Jsme povoláni k tomu, abychom byli syny Krále, abychom přijímali zodpovědnost za své rodiny či za církev a abychom pracovali pro dobro druhých plněním úkolů, které nám byly uloženy. Kristovo království šíříme tím, že k těmto povoláním přistupujeme s důvěrou k Bohu. Bůh nám nějakým způsobem svěřil péči o druhé. Jak na tento úkol odpovídáme? Modlíme se denně za všechny, kdo jsou svěřeni do naší péče?

**2. Udělejte si čas na bratrstvo.**

Jak probíhají vaše bratrská setkání? Pokud vaše letní setkávání vázlo, obnovte společný kontakt a snažte se bratrské pouto oživit.

**3. Zrevidujte svůj životní plán pro toto léto.**

Jak se vám daří skloubit práci, dovolenou, modlitbu a čas strávený s rodinou? Funguje váš plán tak, aby vás posiloval v duchovním boji s pokušením či špatnými návyky? Nebo je zapotřebí provést nějaké změny? Svěřte svůj plán Bohu v modlitbě a proste o dobrou kázeň a správné načasování.
