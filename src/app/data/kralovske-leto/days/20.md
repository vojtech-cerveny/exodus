## 20. **Slavnost Nejsvětějšího Srdce Ježíšova**

Předstupme před Pána, který nás dnes volá.

Obstojíme před ním toto léto?

**Naslouchejme hlasu Ježíše, který nás k sobě volá.**

Modlete se, aby vás Pán osvobodil od lenosti a přijali jste královské poslání, které vám svěřil.

Modlete se za milost svobody a pokory pro všechny muže Exodu, stejně jako se oni modlí za vás.

_Ve jménu Otce i Syna i Ducha svatého. Amen._

_Pane a Učiteli mého života, osvoboď mě od ducha lhostejnosti, zoufalství, touhy po moci a planého tlachání. Místo toho mě, svého služebníka, obdaruj duchem poctivosti, pokory, trpělivosti a lásky. Ano, Pane a Králi, dej, ať vidím své vlastní hříchy a nesoudím své bratry a sestry, neboť ty jsi požehnaný na věky věků. Amen._

### Čtení z Matoušova evangelia 11,25-30

_V ten čas řekl Ježíš: „Velebím tě, Otče, Pane nebes i země, že jsi tyto věci skryl před moudrými a rozumnými, a zjevil jsi je maličkým. Ano, Otče: tak se ti zalíbilo. Všechno je mi dáno od mého Otce; a nikdo nezná Syna než Otec, ani Otce nezná nikdo než Syn – a ten, komu by to Syn chtěl zjevit. Pojďte ke mně, všichni, kdo se namáháte a jste obtíženi břemeny, a já vám dám odpočinout. Vezměte na sebe mé jho a učte se ode mne, neboť jsem tichý a pokorného srdce: a naleznete odpočinutí svým duším. Vždyť mé jho netlačí a břemeno netíží.“._

### Reflexe

David byl nazván mužem podle Božího srdce (1 Sam 16, 7- 13). Ježíš, Syn Davidův, má doslova “Boží lidské srdce” a ukazuje nám Boží lásku svými vlastními city a činy. Stejně jako David truchlil pro své nepřátele, tak se Ježíš ponížil a přišel k nám jako služebník. On je Boží Syn, Slovo, skrze které bylo všechno stvořeno. Přišel jako Mesiáš, dědic davidovského trůnu, jako Spasitel světa. A přesto je tichý a pokorný srdcem.

Ježíš říká, že se od něj máme učit. Chce, abychom odhodili svou duchovní lenost a přijali s ním jeho jho. Připojujeme se ke Kristovu jhu, což znamená, že spojujeme svá břemena s jeho křížem a neseme je společně. Tato společná práce prospívá nejen nám, ale i všem lidem v našem životě, protože láska Kristova srdce začíná formovat naši vlastní lásku, modlitbu a práci. Ježíš nás osvobozuje od lenosti, hněvu, chtíče a hořkosti. Chce, abychom napodobovali jeho vlastní mírnost a pokoru.

Modlete se o tom, co to znamená být jáhnem Ježíše (zajímavá slovní hříčka, jho - jáhen ;) a jak se od něj můžete naučit větší pokoře. ([KKC 1596](http://www.katechismus.cz/paragraf.php?sel_paragraf=1596))

---

**Aktivity pro 3. týden**

**1. Naplánujte si společný letní piknik či grilování.**

V létě je více volna a je to ideální čas pro budování komunity. Naplánujte si společnou akci s bratrstvem a zapojte do něj i své rodiny. Zkuste prohloubit své vztahy se sousedy.

Využijte toto léto k posilování přátelství - podporujte se s ostatními křesťanskými bratry navzájem a nedovolte, abyste vás lenost izolovala. David se mohl na podporu svých věrných druhů spolehnout. Pokračujte v budování přátelských pout v rámci vašeho bratrstva i mimo něj.

**2. Zhodnoťte svůj životní plán.**

Vstupujeme do třetího týdne Královského léta. Nebojte se upravit svůj plán, pokud vidíte, že v něm něco chybí nebo nefunguje dobře. Je důležité činit předsevzetí a disciplinovaně je dodržovat, ale musíme mít na paměti, co je jejich cílem: abychom rostli ve vztahu s Bohem a rozvíjeli své ctnosti. Pokud se tak neděje, přemýšlejte v modlitbě o tom, jakých úprav je zapotřebí.

**3. Věnujte čas společné modlitbě.**

Každodenní osobní modlitba je základem duchovního života a umožňuje trvalý růst ve vztahu s Bohem. Kromě toho se však potřebujeme modlit i s druhými. Ježíš říká, že kde jsou dva nebo tři shromážděni v jeho jménu, tam je on uprostřed nich (viz Mt 18,20). Jsme údy jeho těla, takže roste-li naše láska k Bohu, musí se prohlubovat i naše láska k druhým a v této lásce se pak můžeme k Bohu obracet společně.

Pokud máte rodinu, modlete se každý den se svou ženou a dětmi. Je důležité, abyste rostli ve svatosti jako rodina. Modlete se společně s bratrstvem. Když se na vás někdo obrátí s prosbou o pomoc, nabídněte mu, že se s ním společně pomodlíte. Vedle rozvoje osobní modlitby je neméně důležitý i růst v modlitbě společné.
