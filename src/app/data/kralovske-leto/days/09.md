## 9. **Rozhodnost**

Ptejme se: Kam dnes Pán vede mé kroky?

Vyvarujme se duchovní lenosti a pýchy.

**Jsme v Davidově paláci v Chebrónu. **Okolo Davida bují násilí a hloupost. On však zůstává pevný, poněvadž neochvějně staví Boží slávu nad vlastní prospěch. I na nás se každodenně valí povinnosti a zahlcují nás různé vjemy, jež nás uvádějí ve zmatek. Nenechme se vtáhnou do jejich víru, nadále hledejme v modlitbě vůli Hospodina a prosme, aby vedl naše kroky.

Modlete se, aby vás Pán osvobodil od lenosti a přijali jste královské poslání, které vám svěřil.

Modlete se za milost svobody a pokory pro všechny muže Exodu, stejně jako se oni modlí za vás.

_Ve jménu Otce i Syna i Ducha svatého. Amen._

_Pane a Učiteli mého života, osvoboď mě od ducha lhostejnosti, zoufalství, touhy po moci a planého tlachání. Místo toho mě, svého služebníka, obdaruj duchem poctivosti, pokory, trpělivosti a lásky. Ano, Pane a Králi, dej, ať vidím své vlastní hříchy a nesoudím své bratry a sestry, neboť ty jsi požehnaný na věky věků. Amen._

### Čtení z druhé knihy Samuelovy 2,8-11

_Ale Abnér, syn Nérův, velitel Saulova vojska, vzal Íš-bóšeta, syna Saulova, a přivedl ho do Machanajimu. Ustanovil ho králem Gileádu, Ašúrců a Jizreelu i nad Efrajimem, Benjamínem a celým Izraelem. Íš-bóšetovi, synu Saulovu, bylo čtyřicet let, když začal nad Izraelem kralovat. Kraloval dva roky. Za Davidem stál pouze dům judský. David byl v Chebrónu králem nad domem judským celkem sedm let a šest měsíců._

### Reflexe

Zatímco David setrvává v modlitbách, radí se s Hospodinem a poté se vydává do Chebrónu, aby byl pomazán na krále, jeho protivník Íš-bóšet je "vzat" a "ustanoven" králem. Z vyprávění je zřejmé, že ve skutečnosti je to Saulův velitel Abner, kdo vládne. A zdá se, že Abnerovi jde o moc, nikoli o ctnost.

David a Abner jsou staří známí. Abner byl u toho, když mladý David zabil Goliáše. V první Samuelově knize čteme, jak David pronikl do Saulova tábora, aby následně ušetřil jeho život. Při této příležitosti David zpochybnil Abnerovu mužnost a řekl mu, že on i jeho muži si zaslouží smrt, protože nedokázali ochránit Hospodinova pomazaného. Abner možná v té chvíli pocítil vůči Davidovi zášť ne nepodobnou Kainově. Abner a Íš-bóšet, tím, že se staví proti Davidovi a podněcují občanskou válku, jednají v tradici Kaina, stavitelů babylonské věže, Ezaua a uctívačů zlatého telete. A tak již na počátku Davidovy vlády, kdy David je králem Judy a Íš-bošet "králem" severního Izraele, vidíme záblesk toho, co nastane na konci Davidova království, kdy se po vládě Davidova syna, krále Šalomouna, království rozdělí na severní a jižní, Izrael a Judu.

David musí ve svém království od prvního okamžiku čelit vnitřním i vnějším konfliktům. My jsme na tom podobně. I když následujeme Boží vůli, neznamená to, že náš život bude plynout hladce, že bude bez pnutí, zkoušek a konfliktů, těch vnějších i těch niterných. Tak jako se Abner postavil proti Davidovi, tak se ďábel staví proti nám. Žádné hrozby, nejistoty, útoky ani zkoušky nás nesmějí odradit.

Dáme-li volný průchod nejistotám, obavám či neoprávněným nárokům, začne se do naší duše vkrádat lenost a malomyslnost. Co když je to všechno jinak? Možná tenhle náboženský život opravdu není pro mě? Stojí následování Boha vůbec za tu námahu? Když plním Boží vůli, nedluží mi Bůh laskavost a neměl by mi to usnadnit? Takové myšlenky v nás zasévají semena lenosti. K tomu, abychom zlenivěli v duchovním životě nebo ve svém povolání, postačí, necháme-li je klíčit ve svém srdci. Následně v nás začne růst nespokojenost, hněv, zášť, žárlivost a další zlé plody toho, že jsme přestali zachovávat ctnost před Hospodinem.

Zamysleme se. Nastala někdy v našem životě taková situace, kdy životní těžkosti zasely do našich myšlenek přílišnou sklíčenost? Prosme Pána, aby otevřel naše srdce a mysl, abychom přijali dar moudrosti a vytrvalosti a naše mysl byla opět pokojná.

A nyní se v modlitbě obraťte k Bohu a rozmlouvejte s ním.

---

**Aktivity pro 2. týden**

**1. Vytvořte si duchovní plán na dovolenou**

Minulý týden jsme se zabývali tím, jak trávit volný čas opravdově. Léto je příležitostí k tomu, abychom se zaměřili na to nejdůležitější – na Boha a rodinu. Dovolená je časem volna, ale současně představuje riziko, že upadneme do duchovní lenosti. Je důležité nepolevit v modlitbě, askezi a v udržování bratrství.

Modlitba má vždy přednost, protože Bůh si vždy zaslouží prvenství. Zůstaneme-li mu nablízku, vše půjde dobře, včetně naší dovolené, která bude mnohem požehnanější. Zůstaňte v kontaktu se svým bratrstvem, i když budete na cestách, a pomáhejte si navzájem, abyste zůstali na správné cestě. Nedávejte ďáblovi žádnou příležitost k útoku ani během dovolené, kdy si užíváte zasloužený odpočinek.

Naplánujte si vše tak, aby vaše dovolené proběhla dobře i z duchovního hlediska. Pomůže vám to udržet se na správné cestě a soustředit se na to, co je nejdůležitější.

**2. Rozjímejte o tom, zdali lenost neovlivňuje váš duchovní život**

Královské léto nabízí příležitost zamyslet se jedním ze smrtelných hříchů, který bývá často přehlížen. Lenost neboli acédie se často skrývá i za pracovní činnosti či rozptýlením. Rozjímejte během modlitby nad tím, zdali se ve vašem životě někde neskrývá tento polední démon. Proste Pána, aby vám odhalil, uniká-li něco vaší pozornosti

**3. Naplánujte si čas na bratrstvo**

Během léta bude těžší naplánovat si bratrský čas, ale nevzdávejte se ho. Scházejte se tak často, jak jen to bude možné, a hledejte další způsoby, jak zůstat přes léto v kontaktu. Můžete-li se sejít tento týden, pokuste se probrat klíčová témata a akční body a naplánovat si, jak je budete toto léto realizovat.
