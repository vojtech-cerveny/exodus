## 27. **Bezcílnost**

Předstupme před Pána s radostí a vděčností.

Ptejme se: Daří se mi rozpoznávat, kde se v mém životě prosazuje lenost či pýcha?

**Jsme v Jeruzalémě a čekáme na Archu úmluvy. **Dosud jsme sledovali příběh Davida jako velmi rozvážného a trpělivého vladaře, nyní však začne jednat zbrkle. Místo aby se řídil pokyny Hospodina, chce David běh událostí uspíšit. Následky jsou katastrofické.

Modlete se, aby vás Pán osvobodil od lenosti a přijali jste královské poslání, které vám svěřil.

Modlete se za milost svobody a pokory pro všechny muže Exodu, stejně jako se oni modlí za vás.

_Ve jménu Otce i Syna i Ducha svatého. Amen._

_Pane a Učiteli mého života, osvoboď mě od ducha lhostejnosti, zoufalství, touhy po moci a planého tlachání. Místo toho mě, svého služebníka, obdaruj duchem poctivosti, pokory, trpělivosti a lásky. Ano, Pane a Králi, dej, ať vidím své vlastní hříchy a nesoudím své bratry a sestry, neboť ty jsi požehnaný na věky věků. Amen._

### Čtení z druhé knihy Samuelovy 6,16-23

_Když Hospodinova schrána vstupovala do Města Davidova, Míkal, dcera Saulova, se právě dívala z okna. Viděla krále Davida, jak se točí a vyskakuje před Hospodinem, a v srdci jím pohrdla. Hospodinovu schránu přinesli a umístili ji na příslušném místě uprostřed stanu, který pro ni David postavil. David obětoval před Hospodinem zápalné a pokojné oběti. Když David dokončil obětování zápalných a pokojných obětí, požehnal lidu ve jménu Hospodina zástupů. Pak podělil všechen lid, všechno množství Izraele, muže i ženy, každého jedním bochánkem chleba, jedním datlovým koláčem a jedním koláčem hrozinkovým. Poté se všechen lid rozešel, každý do svého domu. David se vrátil, aby požehnal svému domu. Tu Míkal, dcera Saulova, vyšla Davidovi vstříc se slovy: „Jak se dnes proslavil izraelský král! Pro oči otrokyň svých služebníků se dnes odhaloval jako nějaký blázen.“ David Míkal odvětil: „Před Hospodinem, který mě vyvolil místo tvého otce a místo celého jeho domu a ustanovil mě vévodou Hospodinova lidu, Izraele, před Hospodinem jsem tak dováděl. I když budu ještě víc zlehčován než teď a budu docela maličký i ve vlastních očích, budu vážen právě u těch otrokyň, o nichž jsi mluvila.“ A Míkal, dcera Saulova, neměla děti až do dne své smrti._

### Reflexe

Je toho hodně, co je potřeba vysvětlit. Zaprvé, Míkal je zde označena jako "dcera Saulova", nikoli jako "manželka Davidova", protože zcela zjevně pohrdá Hospodinovou schránou a svým chováním se nepodobá svému manželovi, ale spíše svému otci. Za druhé bychom si mohli všimnout, že napětí mezi Míkal a Davidem nebylo zcela urovnáno a zdá se, že David pokulhává ve své povinnosti evangelizovat svou domácnost. Zatřetí si můžeme si všimnout, že trestem za pohrdání schránou je to, že Saulova rodina bude vyloučena. Míkal nebude mít dítě.

Všimněme si, jak se Davidův palác začíná plnit lhostejností a neklidem. Míkal vidí Davida z palácového okna, jak tančí před archou (stejně jako David uvidí ze svého okna koupat se Batšebu). Máme pocit, že je poněkud otrávená a nelibě nese všechnu tu radost, kterou lidé dole prožívají - zejména její manžel. Možná ztratila smysl života poté, co musela opustit svého milovaného Paltíela. Protože její potřeby nejsou uspokojovány a protože nemá to, co chce, odmítá ctít Boha a podporovat svého manžela. Projevuje onen odpor k duchovním věcem, který je tak charakteristický pro lenost. Jediné, co dokáže, je kritizovat a stěžovat si. Snaží se, aby David pocítil bolest, kterou cítí ona tím, že se chladně vysmívá jeho nadšení pro Hospodina. "Podívej se na sebe," říká Davidovi, "ty slabý, ubohý rolníku, který se před ztrapňuje tímto Bohem. Ty nejsi skutečný král jako můj otec."

Člověk, který bojuje s leností, ztratil svou identitu nebo cíl, a proto je neuvěřitelně kritický a podrážděný. Pociťuje tak hlubokou nespokojenost, nudu a bezcílnost, že se může cítit ohrožen ostatními, kteří mají vášeň a cíl. Netouží po ničem jiném než ukázat ostatním, že radost druhých považují za nesmysl a absurditu.

Zjistil si, že postrádáš životní cíl, takže se rozčiluješ na ty, kteří ho mají? Bojuješ se svým posláním, pokud se tvá životní cesta nevyvíjí tak, jak jsi očekával? Neustále si stěžuješ? Dala by se nálada u tebe doma popsat jako veselá, nebo naopak bez radosti? Promluv si dnes o těchto věcech s Pánem.

A nyní se v modlitbě obrať k Bohu a rozmlouvej s ním.

---

**Aktivity pro 4. týden**

**1. Uspořádejte společnou svatojánskou oslavu s táborákem.**

Narozeniny Jana Křtitele byly ve středověku považovány za střed léta (dnešní terminologií - letní slunovrat). V tento den se začíná zkracovat délka dnů, což odpovídá Janovu výroku, že on se musí umenšovat a Ježíš růst (viz Jan 3,30). Narození Ježíše pak připadá na čas zimního slunovratu, kdy se dny začínají opět prodlužovat. V předvečer svátku sv. Jana se slavila svatojánská noc, lidé se scházeli okolo ohňů, slavili a tancovali.

Svatojánská noc letos připadá na pátek 23. června. Zkuste uspořádat společnou oslavu u táboráku jako bratrstvo nebo rodina. Je to skvělá příležitost, jak oslavit svátek sv. Jana Křtitele a také poděkovat Bohu za požehnání, která přináší letní období.

**2. Dodržujte závazek každodenní modlitby.**

Dovolíte-li, aby se vás zmocnil démon lenosti, víte co bude jeho prvním cílem? Ďábel využije všechny možné prostředky, aby vás přiměl modlitbu odkládat, případně aby ji narušoval všemožným rozptýlením.

Každodenní modlitba stojí v základu všeho, oč se snažíme. Modlitba otevírá dveře Božímu působení v našem životě a tím nám pomáhá překonávat lenost a pýchu a bránit se duchovnímu nepříteli.

Dodržujte závazek každodenní modlitby, ať to stojí, co to stojí.

**3. Hlídejte si, jak využíváte informační technologie.**

Lenost se může vplížit i skrze nesprávné využívání technologií. Přeskakujeme-li od jednoho rozptýlení k druhému, ztrácíme tím energii a nedostává se nám pak času na modlitbu a na druhé lidi. Zrevidujte své návyky a je-li to zapotřebí, proveďte nutné změny.
