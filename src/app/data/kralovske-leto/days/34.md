## 34. **Lenost a paranoia**

Vstaňme a následujme Pána i tento den.

Ptejme se: Je pro mě toto léto obdobím duchovního pokroku nebo malátnosti?

**Jsme v Jeruzalémě, novém hlavním městě Davidově. **David konečně získal Jeruzalém a kvapně se snaží učinil z něj Boží město. Bůh však dává přednost tomu, aby se David místo budování Hospodinova domu věnoval budování svého vlastního domu tím, že se stane dobrým otcem a manželem. Davida tento úkol zjevně nezajímá, zanedbává Hospodinovo povolání a vytváří tím živnou půdu pro budoucí problémy.

Modlete se, aby vás Pán osvobodil od lenosti a přijali jste královské poslání, které vám svěřil.

Modlete se za milost svobody a pokory pro všechny muže Exodu, stejně jako se oni modlí za vás.

_Ve jménu Otce i Syna i Ducha svatého. Amen._

_Pane a Učiteli mého života, osvoboď mě od ducha lhostejnosti, zoufalství, touhy po moci a planého tlachání. Místo toho mě, svého služebníka, obdaruj duchem poctivosti, pokory, trpělivosti a lásky. Ano, Pane a Králi, dej, ať vidím své vlastní hříchy a nesoudím své bratry a sestry, neboť ty jsi požehnaný na věky věků. Amen._

### Čtení z druhé knihy Samuelovy 10,1-5

_Potom se stalo, že zemřel král Amónovců a po něm se ujal království jeho syn Chanún. I řekl David: „Prokáži milosrdenství Chanúnovi, synu Náchašovu, jako prokázal jeho otec milosrdenství mně.“ David tedy poslal své služebníky, aby ho jejich prostřednictvím potěšil v zármutku nad otcem. Davidovi služebníci přišli do země Amónovců. Amónovští velitelé však svého pána Chanúna podněcovali: „Tobě se zdá, že David chce uctít tvého otce? Že k tobě poslal těšitele? Neposlal David své služebníky k tobě proto, aby prozkoumal město, aby je mohl oblehnout a vyvrátit?“ Chanún dal tedy Davidovým služebníkům oholit polovinu brady a uříznout polovinu roucha až k zadkům a tak je propustil. Když to oznámili Davidovi, poslal jim naproti, protože ti muži byli velice zhanobeni. Král jim nařídil: „Zůstaňte v Jerichu, dokud vám brady neobrostou; pak se vrátíte.“_

### Reflexe

Nedávno jsme viděli, jak David projevil laskavost Mefibošetovi, který ztratil svého otce Jonatána. V dnešním čtení vidíme jak David opět prokazuje laskavost synovi, který ztratil otce. To vše je velmi dobré, zvláště v případě Mefibošeta. Ale co Davidovy vlastní děti? Co jeho dům, dům, který mu Hospodin zaslíbil? Zdá se, že se trochu vyhýbá svým povinnostem i Božímu zaslíbení.

Lenivý člověk, jak jsme již řekli, není vždy ten, kdo nic nedělá. Lenivý člověk může být velmi aktivní a vášnivý, a přesto zanedbávat své povinnosti. Opět se divíme, proč neprojevuje soucit s rodinou a svým dvorem. Zajímavé je, že oba tito příjemci Davidova soucitu se nakonec obrátí proti němu. Kdysi ostražitý a prozíravý David je nyní poněkud naivní. Možná je to proto, že je soucitný k jiným, aby nemusel projevovat lásku své rodině.

Ačkoli jsou tyto projevy laskavosti obdivuhodné, působí poněkud nesměle. Zdá se, že David je trochu nesvůj nebo nejistý poté, co mu byla zamítnuta žádost o stavbu chrámu. Lenost se může projevovat jako určitý druh paranoii. Evagrius mluvil o tom, jak se mniši začnou obávat každé drobné tělesné bolesti a používají ji jako záminku k odmítání půstů.

Lenost nepřináší pokoj. Jakoby sama hledala důvody k obavám nebo nespokojenosti. Může to být neustálé hromadění věci nebo strach, že to, co člověk má, mu bude odebráno - že neudělal dost pro to, aby se zabezpečil.

Jsou chvíle, kdy se úkolů ujímáme ze strachu. Můžeme vzít práci navíc - na úkor našeho rodinného života, abychom si zajistili své postavení ve firmě. Tato aktivita zrozená z nejistoty a strachu může ohrozit naši rodinu, stejně jako bude nakonec ohrožen Davidův dvůr.

Vidíte ve svém životě nervózní přepracovanost? \
Berete na sebe zbytečné povinnosti z jakési bojácnosti nebo strachu? \
Zamyslete se nad svými nedávnými rozhodnutími.

A nyní se v modlitbě obraťte k Bohu a rozmlouvejte s ním.

---

**Aktivity pro 5. týden**

**1. Začínejte každý den modlitbou a modlitbou jej ukončujte.**

Bůh by měl být Pánem našeho života a tedy Pánem skutečně každého jednotlivého dne. Pokud začínáme i končíme den myšlenkou na Boha a svěřujeme svůj život do jeho rukou, pomáhá nám to žít pod Božím vedením. On je skutečným králem a my svým životem máme šířit jeho královskou vládu ve světě.

Nezapomínejme v ranní modlitbě odevzdat svůj den Bohu a žádat jej o pomoc. Na konci dne poděkujme Bohu za požehnání, která nám dal, a požádejme o odpuštění svých hříchů. Dobře provedený večerní examen pomáhá nalézat, jak v nás Bůh působí, kde potřebujeme hlubší obrácení a jak můžeme dále růst ve víře.

**2. Zůstaňte v kontaktu s bratrem, jenž je vaší kotvou.**

Léto je časem dovolených, kdy je snadné nechat se až přespříliš rozptýlit, proto v tomto čase potřebujeme bratrskou podporu a pomoc. Udržujte pravidelný kontakt se svou kotvou. Snažte se vzájemně podporovat, abyste zůstali na správné cestě i během dovolené.

**3. Nepodléhejte nežádoucímu rozptýlení.**

Odpočinek neznamená, že bychom měli polevit v morální a duchovní ostražitosti. Odjezd na dovolenou by neměl vést k tomu, že ztratíme bdělost, polevíme ve své disciplinovanosti a podlehneme technologickému rozptýlení. Využijte čas dovolené k modlitbě, odpočinku a pěstování vztahů. Technologie si ponechte jako nástroj a nedovolte, aby vás ovládly.
