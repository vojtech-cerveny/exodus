## 29. **Aktivní hledání dobra**

Předstupme před Pána s radostí a vděčností.

Ptejme se: Daří se mi rozpoznávat, kde se v mém životě prosazuje lenost či pýcha?

**Jsme v Jeruzalémě a čekáme na Archu úmluvy.** Dosud jsme sledovali příběh Davida jako velmi rozvážného a trpělivého vladaře, nyní však začne jednat zbrkle. Místo aby se řídil pokyny Hospodina, chce David běh událostí uspíšit. Následky jsou katastrofické.

Modlete se, aby vás Pán osvobodil od lenosti a přijali jste královské poslání, které vám svěřil.

Modlete se za milost svobody a pokory pro všechny muže Exodu, stejně jako se oni modlí za vás.

_Ve jménu Otce i Syna i Ducha svatého. Amen._

_Pane a Učiteli mého života, osvoboď mě od ducha lhostejnosti, zoufalství, touhy po moci a planého tlachání. Místo toho mě, svého služebníka, obdaruj duchem poctivosti, pokory, trpělivosti a lásky. Ano, Pane a Králi, dej, ať vidím své vlastní hříchy a nesoudím své bratry a sestry, neboť ty jsi požehnaný na věky věků. Amen._

### Čtení z druhé knihy Samuelovy 7,1-17

_Když král už sídlil ve svém domě a Hospodin mu dopřál klid ode všech jeho okolních nepřátel, tu řekl král proroku Nátanovi: „Hleď, já sídlím v domě cedrovém, a Boží schrána sídlí pod stanovou houní.“ Nátan králi odvětil: „Jen udělej vše, co máš na srdci, neboť Hospodin je s tebou.“ Ale té noci se stalo slovo Hospodinovo k Nátanovi: „Jdi a řekni mému služebníku Davidovi: Toto praví Hospodin: Ty mi chceš vybudovat dům, abych v něm sídlil? Nesídlil jsem v domě od toho dne, kdy jsem syny Izraele vyvedl z Egypta, až do dne tohoto. Přecházel jsem se stanem a s příbytkem. Ať jsem přecházel se všemi Izraelci kudykoli, zdalipak jsem kdy řekl některému z izraelských vůdců, jemuž jsem přikázal pást Izraele, svůj lid: ‚Proč mi nezbudujete cedrový dům?‘ Nyní tedy promluvíš takto k mému služebníku Davidovi: Toto praví Hospodin zástupů: Vzal jsem tě z pastvin od stáda, abys byl vévodou nad mým lidem, nad Izraelem. Byl jsem s tebou, ať jsi šel kamkoli. Vyhladil jsem před tebou všechny tvé nepřátele. Tvé jméno jsem učinil tak veliké, jako je jméno velikánů na zemi. I svému lidu, Izraeli, jsem připravil místo a zasadil jej; tam bude bydlet a už nikdy nebude znepokojován, už jej nebudou ponižovat bídáci jako dřív, ode dne, kdy jsem správou svého izraelského lidu pověřil soudce. Tobě jsem dopřál klid ode všech tvých nepřátel. Hospodin ti oznamuje, že on vybuduje dům tobě. Až se naplní tvé dny a ty ulehneš ke svým otcům, dám po tobě povstat tvému potomku, který vzejde z tvého lůna, a upevním jeho království. Ten vybuduje dům pro mé jméno a já upevním jeho královský trůn navěky. Já mu budu Otcem a on mi bude synem. Když se proviní, budu ho trestat metlou a ranami jako kteréhokoli člověka. Avšak svoje milosrdenství mu neodejmu, jako jsem je odňal Saulovi, kterého jsem před tebou odvrhl. Tvůj dům a tvé království budou před tebou trvat navěky, tvůj trůn bude navěky upevněn.“ Nátan k Davidovi promluvil ve smyslu všech těchto slov a celého tohoto vidění._

### Reflexe

Toto je důležitý okamžik v Davidově království. Čteme, že David měl od svých nepřátel klid. Jinými slovy prožil určitý druh sabatu. Jeho království se stalo jakousi rajskou zahradou. Nyní si může užívat své vlády.

Je zcela správné, že David chce svůj sabat strávit podporou uctívání Hospodina. Nechce využít kořist ze svého úspěchu k tomu, aby si zvelebil svůj palác. Spíše chce zvelebit Hospodinův dům. Tady se David jeví jako lepší Adam.

Zatímco David i prorok Nátan si myslí, že je to správné, Hospodin k Nátanovi promlouvá, aby mu odporoval s tím, že o takový dům nikdy nežádal. Velmi zajímavé je, že Hospodin dává Davidovi (prostřednictvím proroka) pokyn, aby se místo toho staral o budování vlastní rodiny. Hospodin Davidovi skrze Nátana prohlásil, že "vybuduje [Davidovi] dům" a "povstane [jeho] potomstvo po něm".

Hospodin od Davida nechtěl chrám, ale rodinu. Zdá se, že to byla Davidova největší slabost, jak jsme viděli v jeho vztahu s Míkal. A uvidíme to znovu v některých neshodách, které se objevují mezi jeho syny.

David chtěl Hospodinu postavit chrám. Bylo to dobré a posvěcené přání. Bůh skutečně nechá někoho z Davidovy rodiny, aby mu takový dům postavil. Hospodin však také ví, co je nejlepší, a věděl, že z nějakého důvodu nebude dobré, aby postavil chrám David. David se potřeboval soustředit na to, aby byl otcem a manželem, což byla jeho viditelná slabost.

Někdy nám Hospodin odepírá dobré věci, protože ví, že jejich získání by nám bylo ke škodě. Existují dobré věci, po kterých toužíte, dobré možná dokonce i pro Hospodina, kterých se musíte vzdát, abyste se mohli soustředit na to, co je potřeba? Brání vám Bůh v dosažení nějaké dobré touhy (práce, úspěchu, nového domu atd.), protože si přeje, abyste se soustředil na svůj domov a rodinu?

A nyní se v modlitbě obraťte k Bohu a rozmlouvejte s ním.

---

**Aktivity pro 4. týden**

**1. Uspořádejte společnou svatojánskou oslavu s táborákem.**

Narozeniny Jana Křtitele byly ve středověku považovány za střed léta (dnešní terminologií - letní slunovrat). V tento den se začíná zkracovat délka dnů, což odpovídá Janovu výroku, že on se musí umenšovat a Ježíš růst (viz Jan 3,30). Narození Ježíše pak připadá na čas zimního slunovratu, kdy se dny začínají opět prodlužovat. V předvečer svátku sv. Jana se slavila svatojánská noc, lidé se scházeli okolo ohňů, slavili a tancovali.

Svatojánská noc letos připadá na pátek 23. června. Zkuste uspořádat společnou oslavu u táboráku jako bratrstvo nebo rodina. Je to skvělá příležitost, jak oslavit svátek sv. Jana Křtitele a také poděkovat Bohu za požehnání, která přináší letní období.

**2. Dodržujte závazek každodenní modlitby.**

Dovolíte-li, aby se vás zmocnil démon lenosti, víte co bude jeho prvním cílem? Ďábel využije všechny možné prostředky, aby vás přiměl modlitbu odkládat, případně aby ji narušoval všemožným rozptýlením.

Každodenní modlitba stojí v základu všeho, oč se snažíme. Modlitba otevírá dveře Božímu působení v našem životě a tím nám pomáhá překonávat lenost a pýchu a bránit se duchovnímu nepříteli.

Dodržujte závazek každodenní modlitby, ať to stojí, co to stojí.

**3. Hlídejte si, jak využíváte informační technologie.**

Lenost se může vplížit i skrze nesprávné využívání technologií. Přeskakujeme-li od jednoho rozptýlení k druhému, ztrácíme tím energii a nedostává se nám pak času na modlitbu a na druhé lidi. Zrevidujte své návyky a je-li to zapotřebí, proveďte nutné změny.
