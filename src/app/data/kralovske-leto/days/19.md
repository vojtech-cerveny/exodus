## 19. **Zvrácená podoba svobody**

Předstupme před Pána, který nás dnes volá.

Obstojíme před ním toto léto?

**Sdílíme s Davidem okamžik jeho triumfu. **Ač se hřích rozmáhá i v řadách jeho stoupenců, David zůstává spravedlivý, a to i vůči svým nepřátelům. Stává se králem nad celým Izraelem a za své nové hlavní město přijímá Jeruzalém.

Modlete se, aby vás Pán osvobodil od lenosti a přijali jste královské poslání, které vám svěřil.

Modlete se za milost svobody a pokory pro všechny muže Exodu, stejně jako se oni modlí za vás.

_Ve jménu Otce i Syna i Ducha svatého. Amen._

_Pane a Učiteli mého života, osvoboď mě od ducha lhostejnosti, zoufalství, touhy po moci a planého tlachání. Místo toho mě, svého služebníka, obdaruj duchem poctivosti, pokory, trpělivosti a lásky. Ano, Pane a Králi, dej, ať vidím své vlastní hříchy a nesoudím své bratry a sestry, neboť ty jsi požehnaný na věky věků. Amen._

### Čtení z druhé knihy Samuelovy 4,5-12

_Synové Rimóna Beerótského, Rekáb a Baana, přišli za denního horka do Íš-bóšetova domu. Ten ležel za poledne na lůžku. Vešli dovnitř do domu jakoby brát pšenici. Zasadili Íš-bóšetovi ránu pod žebra; potom Rekáb a jeho bratr Baana unikli. Když totiž vešli do domu, on ležel na svém lehátku ve své ložnici. Ubili ho k smrti a uřízli mu hlavu; vzali ji a šli celou noc pustinou. Íš-bóšetovu hlavu donesli Davidovi do Chebrónu. Řekli králi: „Tu je hlava Íš-bóšeta, syna tvého nepřítele Saula, který ti ukládal o život. Hospodin dopřál králi, mému pánu, dnešního dne pomstu nad Saulem i nad jeho potomstvem.“ David odpověděl Rekábovi a jeho bratru Baanovi, synům Rimóna Beerótského, slovy: „Jakože živ je Hospodin, který vykoupil můj život ze všeho soužení, toho, který mi oznámil: ‚Hle, Saul je mrtev,‘ a pokládal se za zvěstovatele radosti, toho jsem v Siklagu jal a popravil. To jsem mu dal za tu zvěst. Jakpak když svévolníci zavraždí spravedlivého v jeho domě a na jeho lůžku? To bych vás teď neměl volat k odpovědnosti za jeho krev? To bych vás neměl vymýtit ze země?“ David přikázal družině, aby je popravili. Usekli jim ruce i nohy a pověsili je u rybníka v Chebrónu. Hlavu Íš-bóšetovu vzali a pohřbili v Abnérově hrobě v Chebrónu._

### Reflexe

David žije obklopen brutalitou a podlostí, ale je zřejmé, že usiluje o mír. Podlé násilí trestá a truchlí nad ním. Snaží se lidi obrátit k úctě k Bohu. David chápe smysl Božího řádu a nedělá nic bez toho, aniž aby hledal Hospodinovu vůli v modlitbě.

Církev předvídala, že moderní diskuse o lidské důstojnosti a demokratické společnosti se jednostranně soustředí na práva, aniž by stejnou pozornost věnovala povinnostem. Obavy církve z nevyváženého rozhovoru o lidských právech byly zvláště dobře vyjádřeny za pontifikátu svatého Jana Pavla II, který hovořil o "zvráceném pojetí svobody". Ve své encyklice [Evangelium vitae](https://www.farnoststrasnice.cz/doky/e-knihovna/evangelium-vitae.pdf) napsal, že naše společnost uvěřila "pojetí svobody, které absolutním způsobem vyvyšuje izolovaného jedince a nedává prostor solidaritě, otevřenosti vůči druhým a službě jim". Jinými slovy, myslíme si, že být svobodný znamená být absolutně osvobozen od všech omezení, včetně omezení, která na nás klade život (práva) druhých. Toto absurdní pojetí svobody, říká svatý Jan Pavel II, vedlo k tomu, že potrat je považován za lidské právo. \
 \
Ve svém katastrofálním rozsudku ve věci [Planned Parenthood vs. Casey](https://en.wikipedia.org/wiki/Planned_Parenthood_v._Casey) totiž dnes již penzionovaný soudce Anthony Kennedy tvrdil, že "jádrem svobody je právo definovat vlastní pojetí existence, smyslu, vesmíru a tajemství lidského života". To je moderní pojetí svobody, které je naprosto zvrácené.

Autor R. J. Snell poukazuje na to, že toto pojetí svobody způsobuje, že odmítáme "jakoukoli konstrukci světa, která vyžaduje úctu nebo zbožnost, která je dostatečně plná smyslu, aby vyžadovala naše uznání a respekt". \
A když se vzdáváme reality a hledáme svobodu od ní, stáváme se lenivými, protože se musíme odpojit od všeho, co by nás mohlo omezovat.

Nakonec tak vzniká společnost lenochů, společnost lidí neochotných přijmout odpovědnost a nabídnout se jako dar pro druhé.

Věříte v toto "zvrácené pojetí svobody", které prosazuje vaše práva, ale odmítá vaše povinnosti? \
Promluvte si o tom dnes s Pánem v modlitbě.

---

**Aktivity pro 3. týden**

**1. Naplánujte si společný letní piknik či grilování.**

V létě je více volna a je to ideální čas pro budování komunity. Naplánujte si společnou akci s bratrstvem a zapojte do něj i své rodiny. Zkuste prohloubit své vztahy se sousedy.

Využijte toto léto k posilování přátelství - podporujte se s ostatními křesťanskými bratry navzájem a nedovolte, abyste vás lenost izolovala. David se mohl na podporu svých věrných druhů spolehnout. Pokračujte v budování přátelských pout v rámci vašeho bratrstva i mimo něj.

**2. Zhodnoťte svůj životní plán.**

Vstupujeme do třetího týdne Královského léta. Nebojte se upravit svůj plán, pokud vidíte, že v něm něco chybí nebo nefunguje dobře. Je důležité činit předsevzetí a disciplinovaně je dodržovat, ale musíme mít na paměti, co je jejich cílem: abychom rostli ve vztahu s Bohem a rozvíjeli své ctnosti. Pokud se tak neděje, přemýšlejte v modlitbě o tom, jakých úprav je zapotřebí.

**3. Věnujte čas společné modlitbě.**

Každodenní osobní modlitba je základem duchovního života a umožňuje trvalý růst ve vztahu s Bohem. Kromě toho se však potřebujeme modlit i s druhými. Ježíš říká, že kde jsou dva nebo tři shromážděni v jeho jménu, tam je on uprostřed nich (viz Mt 18,20). Jsme údy jeho těla, takže roste-li naše láska k Bohu, musí se prohlubovat i naše láska k druhým a v této lásce se pak můžeme k Bohu obracet společně.

Pokud máte rodinu, modlete se každý den se svou ženou a dětmi. Je důležité, abyste rostli ve svatosti jako rodina. Modlete se společně s bratrstvem. Když se na vás někdo obrátí s prosbou o pomoc, nabídněte mu, že se s ním společně pomodlíte. Vedle rozvoje osobní modlitby je neméně důležitý i růst v modlitbě společné.
