## 71. **Slavnost Proměnění Páně**

Dnes je slavnost Proměnění Páně, kdy Pán zjevil učedníkům svou zářivou slávu.

Bůh má pro nás plán, řekněme mu dnes své ano.

Ptejme se: Vnímám královské poslání, které pro mě Pán má?

**Vracíme se do Jeruzaléma.** David nyní může opustit město Machanajim a vydává se na cestu zpět do Jeruzaléma. Rozvažujme o tom, jak moc jsou pro duchovní otcovství důležité vnitřní stálost, soucit, odpuštění, vnímavost k druhým, poznání sebe sama, naslouchání. Lidé okolo nás potřebují, abychom jim žehnali, ne jim zlořečili.

Modlete se, aby vás Pán osvobodil od lenosti a přijali jste královské poslání, které vám svěřil.

Modlete se za milost svobody a pokory pro všechny muže Exodu, stejně jako se oni modlí za vás.

_Ve jménu Otce i Syna i Ducha svatého. Amen._

_Pane a Učiteli mého života, osvoboď mě od ducha lhostejnosti, zoufalství, touhy po moci a planého tlachání. Místo toho mě, svého služebníka, obdaruj duchem poctivosti, pokory, trpělivosti a lásky. Ano, Pane a Králi, dej, ať vidím své vlastní hříchy a nesoudím své bratry a sestry, neboť ty jsi požehnaný na věky věků. Amen._

### Čtení z Lukášova evangelia 9,28-43

_Za týden po této rozmluvě vzal Ježíš s sebou Petra, Jana a Jakuba a vystoupil na horu, aby se modlil. A když se modlil, nabyla jeho tvář nového vzhledu a jeho roucho bělostně zářilo. A hle, rozmlouvali s ním dva muži – byli to Mojžíš a Eliáš; zjevili se v slávě a mluvili o jeho cestě, kterou měl dokonat v Jeruzalémě. Petra a jeho druhy obestřel těžký spánek. Když se probrali, spatřili jeho slávu i ty dva muže, kteří byli s ním. Vtom se ti muži od něho začali vzdalovat; Petr mu řekl: „Mistře, je dobré, že jsme zde; udělejme tři stany, jeden tobě, jeden Mojžíšovi a jeden Eliášovi.“ Nevěděl, co mluví. Než to dopověděl, přišel oblak a zastínil je. Když se ocitli v oblaku, zmocnila se jich bázeň. A z oblaku se ozval hlas: „Toto jest můj vyvolený Syn, toho poslouchejte.“ Když se hlas ozval, byl už Ježíš sám. Oni umlkli a nikomu tehdy neřekli nic o tom, co viděli. Když příštího dne sestoupili z hory, vyšel mu vstříc veliký zástup. A hle, jakýsi muž ze zástupu volal: „Mistře, prosím tě, ujmi se mého syna, vždyť je to mé jediné dítě; hle, zachvacuje ho duch, takže znenadání vykřikuje, a lomcuje jím, až má pěnu kolem úst; jen stěží od něho odchází a tak ho moří. Prosil jsem už tvé učedníky, aby ho vyhnali, ale nemohli.“ Ježíš odpověděl: „Pokolení nevěřící a zvrácené, jak dlouho ještě mám být s vámi a snášet vás? Přiveď sem svého syna!“ Ještě než k němu přišel, démon ho povalil a zkroutil křečí. Ježíš pohrozil nečistému duchu, uzdravil chlapce a vrátil jej otci. Všichni žasli nad velikou Boží mocí._

### Reflexe

Zaměřili jsme se na překonání duchovní lenosti tím, že jsme se chopili duchovního otcovství. V našem čtení vidíme dva otce. Jedním je náš věčný Otec, od něhož pochází veškeré otcovství. On za nás obětuje svého milovaného Syna a dává se nám skrze něj poznat. Tento Syn nás usmiřuje s naším pravým Otcem a pomáhá nám vstoupit do jeho božského života. Když mu nasloucháme, napodobujeme jeho lásku a poslušnost vůči Otci, jsme vtaženi do jeho vlastního Synovství.

Druhý otec trpí, protože jeho syn je posedlý démonem. I on nabízí svého syna, i když v tomto případě ho svěřuje Ježíši, aby ho uzdravil. Po setkání s Ježíšem přijímá syna zpět uzdraveného. Muž byl bezmocný ve svém otcovství, nebyl schopen svého syna ochránit proti útokům démona. Nyní je jejich vztah obnoven.

Ježíš naříká nad nevěřícím a zvráceným pokolením. Víme, že to platí pro naši generaci ještě více než pro tu jeho. Neznáme Otcovu lásku, a proto je pro nás těžké projevovat otcovskou lásku druhým. Cítíme bolest jak z toho, že jsme ztraceným synem, tak i z toho, že jsme slabým otcem. Ježíš nás může uzdravit z obou bolestí, vtáhnout nás do Otcovy lásky, a tak nám umožnit milovat Jeho láskou. Ježíš nám umožňuje být skutečnými syny a otci.

Modlete se za to, jak se vidíte v obou otcích v dnešním čtení.

A nyní se v modlitbě obraťte k Bohu a rozmlouvejte s ním.

---

**Aktivity pro 10. týden**

**1. Alespoň jednou týdně držte “svatou hodinku”.**

V závěru exercicií Královského léta se chceme zaměřit na to, jak nás lenost brzdí v duchovním boji. David si také uvědomil, že do bitvy o své království se musí zapojit aktivně.

Z neblahých důsledků Davidovy nečinnosti pramení poučení, abychom nepolevovali v duchovních disciplínách, zejména v modlitbě. S modlitbou je možné vše. Bůh působí a koná, když se mu odevzdáme a dovolíme mu, aby žil v nás a skrze nás. V tomto je skutečná podstata duchovního boje. Za všech okolností vytrvejte v každodenní modlitbě a nelitujte žádných obětí k tomu, aby ve vašem životě Bůh zůstával na prvním místě. To vám dodá potřebnou vnitřní sílu k plnění vašich povinností.

**2. Otcové, modlete se se svými dětmi.**

Modlit se s dětmi a přivádět je k Bohu je klíčovým aspektem vaší královské role. David měl svým dětem věnovat mnohem více pozornosti. Svým dětem nemůžeme dát nic většího, než jim předat svoji víru.To znamená ukazovat jim lásku a náklonnost Boha Otce a současně je k Otci přivádět v modlitbě.

Modlitba otevírá vaší rodině dveře k Bohu, modlitbou vyprošujete jeho přítomnost ve vašem společném životě. Modlete se společně s manželkou a dětmi každý den, i kdyby to mělo být jen krátce. Pomáhejte svým dětem rozvíjet návyk modlitby. Je to ten největší dar duchovního otcovství.

**3. Nedovolte, aby technika ve vašem životě dostávala přednost před ostatními lidmi.**

Pamatujte, k čemu technika slouží, a nedopusťte, aby překročila svůj vymezený prostor. Technologické výdobytky se snadno mohou stát nástroji lenosti a odvádět od povinností vůči Bohu a druhým. Mějte kontrolu nad tím, jak je používáte, a nedovolte, aby narušovaly vaše vztahy a plnění povinností. Investujte svůj čas do lidí místo do věcí a věnujte se těm, které máte rádi. Pokud se potřebujete ukáznit, udělejte úpravy ve svém životního plánu a používání technologií do něj zahrňte.
