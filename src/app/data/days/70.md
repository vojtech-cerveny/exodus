## Den 70 - PATŘÍME BOHU

### Týdenní aktivity (ukazatelé cesty)

1. Zkontaktujte svou kotvu
1. Po týdnech vykonávání nočního zkoumání dne (examen) jste začali dobře poznávat sami sebe. Jste v pokušení podvádět, přeskočit rozjímání, vyhnout se času s Bohem v modlitbě nebo dokonce zcela se obrátit zpět k otroctví? Zkontaktujte svou kotvu. Proto tu je. I když jste s ním již dnes mluvili, pokud jste v obavách, že byste mohli padnout, znovu mu dejte vědět. Je mnohem lepší v čase pokušení svou kotvu zkontaktovat, než padnout a muset vysvětlovat celému bratrstvu, proč jste v té době své kotvě nedali vědět.
1. Držte se disciplín
1. Praxe askeze se stala všední a ztratila půvab, ale svoboda ne. Teď je ten čas, kdy se svaly vašich ctností opravdu zesilují. Vaše snaha, nebo její nedostatek, bude 91. dne vám i vašemu bratrstvu jasná. Budujte ctnosti. Držte se disciplín.
1. Stále se spoléhejte na Pána
1. Dovedl vás až sem. Povede vás i dál, až do země zaslíbené. Jestli jste si začínali myslet, že jste tuto práci dokázali sami, možná vám ukáže, čeho jste schopni bez Něj. To znamená – možná vám dovolí, abyste se vrátili zpět do Egypta. Zůstaňte na úpatí hory Sinaj. Stále se spoléhejte na Pána.

#### Modlitba

Modlete se, aby Pán osvobodil vás a vaše bratrství.
Modleme se za svobodu všech mužů v exodu, stejně tak, jako se oni modlí za vás.
Ve jménu Otce i Syna i Ducha svatého … Otče náš… Ve jménu Otce i Syna i Ducha svatého … Amen.

### Čtení na den

**Exodus 30,11-21**

> <sup>11</sup>Hospodin promluvil k Mojžíšovi:
> <sup>12</sup>„Když budeš pořizovat soupis Izraelců povolaných do služby, dá každý při sčítání výkupné Hospodinu za svůj život, aby je při sčítání nestihla nenadálá pohroma.
> <sup>13</sup>Toto dá každý, kdo přejde mezi povolané do služby: půl šekelu podle váhy určené svatyní; šekel je dvacet zrn. Tato půlka šekelu je oběť pozdvihování pro Hospodina.
> <sup>14</sup>Každý, kdo přejde mezi povolané do služby, od dvacetiletých výše, odvede Hospodinu oběť pozdvihování.
> <sup>15</sup>Bohatý nebude dávat více a nemajetný nedá méně než půl šekelu, když se bude odvádět Hospodinu oběť pozdvihování na vykonání smírčích obřadů za vaše životy.
> <sup>16</sup>Vezmeš od Izraelců obnos na smírčí oběti a věnuješ jej na službu při stanu setkávání. To bude pro Izraelce jako připomínka před Hospodinem, když se za vás budou vykonávat smírčí obřady.“
> <sup>17</sup>Hospodin dále mluvil k Mojžíšovi:
> <sup>18</sup>„Zhotovíš také bronzovou nádrž k omývání s bronzovým podstavcem a umístíš ji mezi stanem setkávání a oltářem a naleješ tam vodu.
> <sup>19</sup>Áron a jeho synové si jí budou omývat ruce a nohy.
> <sup>20</sup>Když budou přicházet ke stanu setkávání nebo když budou přistupovat k oltáři, aby konali službu a obraceli ohnivou oběť Hospodinu v obětní dým, budou se omývat vodou, aby nezemřeli.
> <sup>21</sup>Budou si omývat ruce i nohy, aby nezemřeli. To je provždy platné nařízení pro něho i pro jeho potomstvo po všechna jejich pokolení.“

### Reflexe

Bůh Mojžíšovi nařizuje, aby provedl sčítání lidu. To proto, aby lidu ukázal, že Mu náleží. Izraelský národ nejsou pouhé
izolované bytosti, nežijí sami pro sebe, ani podle svého; jsou vyvoleným lidem Božím, sjednoceni a povoláni
k věrnosti Bohu i sobě navzájem jako jeden lid Izraele.

Tento příběh má obrovský protiklad v události, která nastane o 500 let později. Král David, svedený ďáblem, se
rozhodne provést sčítání izraelského lidu (1 Pa 21,1). Výsledek jeho počínání má nedozírné následky pro všechen lid;
na Izrael byl uvalen třídenní mor a 70 tisíc mužů zemřelo (1 Pa 21,14). Jaký je rozdíl mezi sčítáním lidu krále Davida a
Mojžíše? Mojžíš sečetl Boží lid, aby poznali, že patří Bohu. Král David sečetl Boží děti, aby je prohlásil za své
vlastnictví.

Nezáleží na tom, kdo má nad námi moc, nezáleží na tom, kterému týmu fandíme nebo které zprávy odebíráme, naším
prvním a jediným vládcem je náš předobrý Otec v nebesích. Ať už jste hrdým Moravanem, Severočechem nebo
Pražanem, v první řadě mějte na paměti, že jako pokřtěným údem Těla Kristova jste především a nadevším křesťanem.
Tento titul s sebou nese nedocenitelnou skutečnost, která by vám měla přinášet radostvětší než jakékoli jiné označení.
V tomto titulu se pro nás skrývá daleko větší příslib než cokoli jiného – věčnost v nebi a dokonalou jednotu s Bohem –
především je však Bůh schopen tomuto svému slibu dostát.

Zamyslete se v modlitbě nad tím, co to znamená být křesťanem a co to znamená patřit Bohu. Vzdejte dnes Pánu chválu
s největší vděčností za jeho dar společenství s Ním a Jeho lidem, na nemž nám dal tu čest se podílet.
