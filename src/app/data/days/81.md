## Den 81 - DENNÍ PŘIPOMÍNKA

### Úkony (ukazatelé cesty)

1. Znovu se zavázejte k dennímu rozjímání
1. V něm se vám v následujících posledních dvou týdnech mnoho objasní. Buďte oddaným bratrstvem. Rozjímání vám pomůže pochopit, kam vás Slovo vede. Také vám naznačí poslední kroky na cestě ke Dni 91. Teď by pro vás či vaše bratry bylo dost smutné sejít z cesty.
1. Pokračujte ve svém závazku ke Slovu
1. Ačkoli se kniha Exodus pomalu uzavírá, příběh Izraelitů v poušti zůstává nedokončený. Následujte Slovo, až vás povede od knihy Exodus k dalším třem navazujícím knihám: Leviticus, Numeri a Deuteronomium.
1. Upevněte svůj plán pro Den 91
1. Den 91 se kvapem blíží, i když jste stále ještě v těchto posledních týdnech očišťováni. Nemá-li vaše bratrstvo žádný plán pro aktivní službu vaší farnosti a rodinám ve Dni 91, nic se neuskuteční. Naplánujte si, že si jako bratrstvo odpočinete na čtrnáct dní po skončení Exodu 90. Poté si naplánujte pokračování vašich setkání. Tato časová oběť ponese mnoho ovoce pro vás, vaši rodinu, vaše bratrstvo i vaši farnost. Nezahoďte prosím tuto šanci.
1. Rozdávejte/sdílejte radost
1. Jestli se vám tento týden podařilo pěstovat radost skrze vděčnost a naději, šiřte ji dál ve svém bratrstvu. Je možné, že ne všichni vaši bratři jsou na stejné úrovni radosti. Pomozte jim pěstovat vděčnost a naději. Sdílejte s nimi tento týden radost.

#### Modlitba

Modlete se, aby Pán osvobodil vás a vaše bratrství.
Modleme se za svobodu všech mužů v exodu, stejně tak, jako se oni modlí za vás.
Ve jménu Otce i Syna i Ducha svatého … Otče náš… Ve jménu Otce i Syna i Ducha svatého … Amen.

### Čtení na den

**Exodus 35,1-12; 37,1-2.10.17.25.29; 38,1-2**

> <sup>1</sup>Mojžíš shromáždil celou pospolitost Izraelců a řekl jim: „Hospodin přikázal, abyste dodržovali toto:
> <sup>2</sup>Šest dní se bude pracovat, ale sedmého dne budete mít slavnost odpočinutí, Hospodinův svatý den odpočinku; kdo by v ten den dělal nějakou práci, zemře.
> <sup>3</sup>V den odpočinku nerozděláte oheň v žádném svém obydlí.“
> <sup>4</sup>Mojžíš řekl celé pospolitosti Izraelců: „Toto přikázal Hospodin:
> <sup>5</sup>Vyberte mezi sebou pro Hospodina oběť pozdvihování. Každý ať ze srdce dobrovolně přinese jako Hospodinovu oběť pozdvihování zlato, stříbro a měď,
> <sup>6</sup>látku purpurově fialovou, nachovou nebo karmínovou, jemné plátno, kozí srst,
> <sup>7</sup>načerveno zbarvené beraní kůže, tachaší kůže, akáciové dřevo,
> <sup>8</sup>olej na svícení, balzámy na olej k pomazání a na kadidlo z vonných látek,
> <sup>9</sup>karneolové drahokamy a kameny pro zasazení do nárameníku a náprsníku.
> <sup>10</sup>A každý, kdo je mezi vámi dovedný, ať přijde a dělá vše, co Hospodin přikázal:
> <sup>11</sup>příbytek, jeho stan a přikrývku, spony a desky, svlaky, sloupy a patky,
> <sup>12</sup>schránu a tyče k ní, příkrov a vnitřní oponu,

> <sup>1</sup>Besaleel zhotovil schránu z akáciového dřeva dva a půl lokte dlouhou, jeden a půl lokte širokou a jeden a půl lokte vysokou.
> <sup>2</sup>Obložil ji uvnitř i zvnějšku čistým zlatem a opatřil ji dokola zlatou obrubou.

> <sup>10</sup>Zhotovil stůl z akáciového dřeva dva lokte dlouhý, jeden loket široký a jeden a půl lokte vysoký.

> <sup>17</sup>Zhotovil svícen z čistého zlata. Svícen měl vytepaný dřík a prut; jeho kalichy, číšky a květy byly s ním zhotoveny z jednoho kusu.

> <sup>25</sup>Zhotovil kadidlový oltář z akáciového dřeva, čtyřhranný, loket dlouhý, loket široký a dva lokte vysoký; jeho rohy byly z jednoho kusu s ním.

> <sup>27</sup>Zhotovil pro něj též dva zlaté kruhy, a to pod obrubou při jeho bocích, k oběma bočnicím, aby držely tyče, na nichž byl nošen.

> <sup>29</sup>Připravil také olej svatého pomazání a kadidlo z vonných látek, čisté, odborně smísené.

> <sup>1</sup>Zhotovil oltář pro zápalnou oběť z akáciového dřeva, čtyřhranný, pět loket dlouhý, pět loket široký a tři lokte vysoký.
> <sup>2</sup>Jeho čtyři úhly opatřil rohy; ty s ním byly zhotoveny z jednoho kusu. Potáhl jej bronzem.

### Reflexe

Mojžíš ve čteních z devátého a desátého týdne dostává instrukce, jak postavit příbytek setkávání. Nyní nastal čas stavět. Verše
dnešního čtení z Písma jsou jen úryvky z mnohem delšího záznamu Mojžíše předávajícího Boží stavitelské plány Izraelitům. Tyto
kapitoly knihy Exodus slouží jako ozvěna kapitol, které jste četli před incidentem se zlatým teletem. V onen čas Bůh předává
stavitelské plány Mojžíšovi, teď je Mojžíš předává ostatním Izraelitům.

Opakování těchto podrobností jen ukazuje na jejich důležitost pro svobodu Izraele. Avšak důležitou není jen ona jednorázová
stavba. Spíše poslušnost těmto detailům spjatá s řádnou službou ve svatostánku povede Izraelity k větší svobodě. Příbytek
setkávání bude fyzickou připomínkou jejich každodenního volání k modlitbě, askezi a bratrství, jak to Bůh předepisuje ve svých
bohoslužebných zákonech.

Dnes mnoho lidí nepovažuje velké baziliky a katedrály za nic většího než muzea. Přesto, jako původní svatostánek, slouží baziliky,
katedrály, a dokonce místní kostely jako fyzická připomínka našeho povolání denně praktikovat modlitbu, askezi a bratrství tak,
jak nám to předepsal Bůh prostřednictvím Jeho Písma a Církve.

Když míjíte kostel na vaší cestě do práce, cítíte volání k modlitbě? Když zahlédnete kříž při odchodu ze mše, rozhodnete se
nabídnout sebe jako oběť za vaši rodinu po zbytek týdne? Když vstoupíte do kostela někde daleko od domova a zahlédnete hořící
věčné světlo značící Kristovu přítomnost, cítíte se okamžitě sjednoceni s lidmi, kteří se zde před svatostánkem modlí?

Skrze podrobnosti kostelů vás Pán, stejně jako Izraelity, volá ke každodenní službě. Popovídejte si dnes s Pánem o tom, jak vás
přítomnost kostelů může volat každý den k hlubší službě.
