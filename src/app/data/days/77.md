## Den 77 - KRIZE IDENTITY

### Úkony (ukazatelé cesty)

1. Vzdejte se kontroly
1. Tak jako mnoho Izraelitů ztrácelo trpělivost s Mojžíšem, když byl 40 dní na vrcholu hory Sinaj, tak i vy možná ztrácíte trpělivost s Exodem. Možná ztrácíte trpělivost v modlitbě (možná k vám Pán právě nemluví), s nepohodlností asketických disciplín, nebo s vašimi bratry. Přes to všechno právě tyto tři věci vás přivedly až sem, do 11. týdne. Buďte trpěliví, důvěřujte a odevzdejte kontrolu Pánu. Bůh vám dá vysvobození, které hledáte.
1. Vzpomeňte si na své proč
1. Pravděpodobně jste již začali vidět naplnění svého proč. Možná trávíte více času se svou ženou, dětmi, farností, s Pánem. Držte se svého proč. Stále jste na cestě.
1. Dobře se potřetí vyzpovídejte
1. Tři svátosti smíření vám možná připadají jako mnoho během jediného exodu. Přesto však biskupové radí, abychom ke zpovědi chodili nejlépe jednou za měsíc, a tak tři zpovědi za 90 dní je docela akorát. Nenechte sebe či své hříchy překazit vaši cestu ke svobodě. Dobře se tento týden vyzpovídejte.
1. Rozdávejte/sdílejte radost
1. Jestli se vám tento týden podařilo pěstovat radost skrze vděčnost a naději, šiřte ji dál ve svém bratrstvu. Je možné, že ne všichni vaši bratři jsou na stejné úrovni radosti. Pomozte jim pěstovat vděčnost a naději. Sdílejte s nimi tento týden radost.

#### Modlitba

Modlete se, aby Pán osvobodil vás a vaše bratrství.
Modleme se za svobodu všech mužů v exodu, stejně tak, jako se oni modlí za vás.
Ve jménu Otce i Syna i Ducha svatého … Otče náš… Ve jménu Otce i Syna i Ducha svatého … Amen.

### Čtení na den

**Exodus 33,1-3.12-23**

> <sup>1</sup>Hospodin promluvil k Mojžíšovi: „Vyjdi odtud, ty i lid, který jsi vyvedl ze země egyptské, do země, kterou jsem přísežně slíbil Abrahamovi, Izákovi a Jákobovi: Dám ji tvému potomstvu.
> <sup>2</sup>Pošlu před tebou svého posla a vypudím Kenaance, Emorejce, Chetejce, Perizejce, Chivejce i Jebúsejce.
> <sup>3</sup>Půjdete do země oplývající mlékem a medem. Já však nepůjdu uprostřed vás, abych vás cestou nevyhubil, neboť jste lid tvrdošíjný.“

> <sup>12</sup>Mojžíš řekl Hospodinu: „Hleď, ty mi říkáš: Vyveď tento lid. Ale nesdělil jsi mi, koho chceš se mnou poslat, ačkoli jsi řekl: ‚Já tě znám jménem, našel jsi u mne milost.‘
> <sup>13</sup>Jestliže jsem tedy nyní u tebe našel milost, dej mi poznat svou cestu, abych poznal tebe a našel u tebe milost; pohleď, vždyť tento pronárod je tvůj lid.“
> <sup>14</sup>Odvětil: „Já sám půjdu s vámi a dám vám odpočinutí.“
> <sup>15</sup>Mojžíš mu řekl: „Kdyby s námi neměla být tvá přítomnost, pak nás odtud nevyváděj!
> <sup>16</sup>Podle čeho jiného by se poznalo, že jsem u tebe našel milost já i tvůj lid, ne-li podle toho, že s námi půjdeš; tím budeme odlišeni, já i tvůj lid, od každého lidu na tváři země.“
> <sup>17</sup>Hospodin Mojžíšovi odvětil: „Učiním i tuto věc, o které mluvíš, protože jsi u mne našel milost a já tě znám jménem.“
> <sup>18</sup>I řekl: „Dovol mi spatřit tvou slávu!“
> <sup>19</sup>Hospodin odpověděl: „Všechna má dobrota přejde před tebou a vyslovím před tebou jméno Hospodin. Smiluji se však, nad kým se smiluji, a slituji se, nad kým se slituji.“
> <sup>20</sup>Dále pravil: „Nemůžeš spatřit mou tvář, neboť člověk mě nesmí spatřit, má-li zůstat naživu.“
> <sup>21</sup>Hospodin pravil: „Hle, u mne je místo; postav se na skálu.
> <sup>22</sup>Až tudy půjde moje sláva, postavím tě do skalní rozsedliny a zakryji tě svou dlaní, dokud nepřejdu.
> <sup>23</sup>Až dlaň odtáhnu, spatříš mě zezadu, ale mou tvář nespatří nikdo.“

### Reflexe

Jako křesťané jsme povoláni k životu hrdinských ctností. Dnes nám Mojžíš dává návod, jak žít ctnostně, zejména ve víře a
statečnosti. Poté, co Bůh mluví s Mojžíšem o tom, že se od Izraele vzdálí, Mojžíš statečně odpovídá. Prosí Boha Otce, aby s ním a
Izraelity zůstal.
Kdo jsme bez našich otců? Sirotci. Když mladý chlapec vidí svého otce odjíždět na dlouhou pracovní cestu, volá: „Neodjížděj!“

Chlapec má vrozenou potřebu svého otce. Stejně tak zná svou identitu syna, a je díky tomu ochoten vyžadovat otcovu přítomnost.
Když nedokážeme volat k Bohu Otci, někdy je to pouze proto, že nemáme dostatek odvahy na to, abychom k Němu volali. Často
to však není nedostatek odvahy, ale nedostatek víry. Jak často postrádáme víru, že Bůh je dobrý otec a my jsme opravdu Jeho syny.
Naše selhání volat k Otci kvůli nedostaku víry je jen znakem naší vnitřní krize identity jako synů Božích.

Mojžíš věří v jeho synovství a Boží otcovství. Proto také, když Boha prosí o něco vskutku dobrého, dostává přesně to, oč žádá.

Mojžíš dokonce žádá víc, protože si je vědom Boží přízně. Prosí, aby mohl vidět Boží tvář. Přestože této prosbě Bůh nevyhoví,
protože Bůh ví, že by to pro Mojžíše nebylo v této době dobré, dostává něco velkého, a to výsadu vidět Bohu záda.

Pán má toho tolik, co nám chce dát. Často jsme jen moc nedůvěřiví a zbabělí se zeptat. Proste dnes v modlitbě Pána o větší víru
v Jeho otcovství a o více odvahy Ho ve svém synovství prosit o všechno, co potřebujete.
