## Den 10 - JAKÝM ČLOVĚKEM SE STANETE?

### Týdenní aktivity (ukazatelé cesty)

1. Dobře se vyzpovídejte
1. Pokoušet se začít Exodus 90, aniž bychom šli nejdříve ke zpovědi, je jako pokoušet se vylézt na vrchol nebezpečné americké sopky Mount Rainier s pětadevadesáti kily kamení v krosně. Proveditelné, ale pošetilé. Kříž, který na sebe musíte brát každý den je dost těžký tak, jak je. Nechte Boha vyndat ono kamení z vaší krosny. Běžte ke zpovědi, abyste mohli zdolat tuto horu a být opravdu svobodní.
1. Držte se denních reflexí
1. Pokud denní čtení a reflexe neprovádíte, neděláte vůbec Exodus 90. Denní čtení Písma a rozjímání nad ním dovoluje Ježíši Kristu, Slovu, aby vás vedl na cestě vaším exodem. Neskončíte se studenou sprchou jen proto, že vám nevyhovuje, tak neskončujte ani se čtením Písma jen proto, že se vám nechce. Držte se tohoto rozjímání. Udrží vás a vaše bratrstvo jednotné po dobu exodu.
1. Navštěvujte jednu mši v týdnu navíc
1. Na otázku, co by vyzvalo lidi k tomu, aby více rostli ve víře, odpověděl kněz Augustinského Institutu takto: „Ať chodí na další mši svatou během dní v týdnu.“ Nyní nastal ten čas. Zvolte si den v týdnu a konkrétní čas mše, na kterou budete chodit každý týden, vedle povinných mší svatých v neděli a o svátcích. (Pro více informací o účincích navštěvování více mší svatých v týdnu a způsobu, jak toho využívala různá bratrstva v minulosti, nahlédněte do sekce Posílit své bratrství pod pilířem Bratrství v příručce Exodu.)
1. Zvažte přečtení Průvodce terénem
1. Pokud jste si nenašli čas na přečtení Průvodce terénem Exodu 90 předtím, než jste Exodus začali, zvažte jeho přečtení dnes, nebo tuto neděli. Tento průvodce rámcuje celou zkušenost Exodu 90 a pomůže vám pochopit důvod každé části vašeho exodu. Porozumění těmto důvodům často pomáhá k tomu, abyste se zavázali k disciplínám s větší radostí a lehčím srdcem. (Nejdůležitější části Průvodce terénem jsou: Začněte zde: Co je vaše proč, Pilíře Exodu 90, a pro ženaté muže Muž Exodu a jeho manželka.)
1. Uvědomte si (zjistěte), kde je vaše kotva
1. Zavázali jste se k denní komunikaci s vaší kotvou. On na vás spoléhá v tom, že budete naplňovat váš závazek. Jestli jste tak činili, skvěle. Jestli ne, teď je čas začít. Brzy budete potřebovat vaši kotvu stejně tak, jako on potřebuje vás. (Myslíte si, že každodenní komunikace s vaší kotvou není důležitá? Přečtěte si sekci Kotva (Nepřeskakujte: Smrt je pravděpodobná) pod pilířem Bratrství v Pilířích Exodu 90.)

#### Modlitba

Modlete se, aby Pán osvobodil vás a vaše bratrství.
Modleme se za svobodu všech mužů v exodu, stejně tak, jako se oni modlí za vás.
Ve jménu Otce i Syna i Ducha svatého … Otče náš… Ve jménu Otce i Syna i Ducha svatého … Amen.

### Čtení na den

**Exodus 4,18-31**

> <sup>18</sup>Mojžíš odešel a vrátil se ke svému tchánu Jitrovi. Řekl mu: „Rád bych šel a vrátil se ke svým bratřím, kteří jsou v Egyptě, a podíval se, zda ještě žijí.“ Jitro Mojžíšovi odvětil: „Jdi v pokoji.“
> <sup>19</sup>Hospodin pak řekl Mojžíšovi ještě v Midjánu: „Jen se vrať do Egypta, neboť zemřeli všichni, kteří ti ukládali o život.“
> <sup>20</sup>Mojžíš tedy vzal svou ženu a syny, posadil je na osla a vracel se do egyptské země. A do ruky si vzal Boží hůl.
> <sup>21</sup>Hospodin dále Mojžíšovi poručil: „Až se vrátíš do Egypta, hleď, abys před faraónem udělal všechny zázraky, jimiž jsem tě pověřil. Já však zatvrdím jeho srdce a on lid nepropustí.
> <sup>22</sup>Potom faraónovi řekneš: Toto praví Hospodin: ‚Izrael je můj prvorozený syn.
> <sup>23</sup>Vzkázal jsem ti: Propusť mého syna, aby mi sloužil. Ale ty jsi jej propustit odmítl. Za to zabiji tvého prvorozeného syna.‘“
> <sup>24</sup>Když se na cestě chystali nocovat, střetl se s ním Hospodin a chtěl ho usmrtit.
> <sup>25</sup>Tu vzala Sipora kamenný nůž, obřezala předkožku svého syna, dotkla se jeho nohou a řekla: „Jsi můj ženich, je to zpečetěno krví.“
> <sup>26</sup>A Hospodin ho nechal být. Tehdy se při obřízkách říkalo: „ Jsi ženich, je to zpečetěno krví.“
> <sup>27</sup>Hospodin řekl Áronovi: „Jdi na poušť naproti Mojžíšovi.“ Áron šel, setkal se s ním u Boží hory a políbil ho.
> <sup>28</sup>Mojžíš oznámil Áronovi všechna Hospodinova slova, s nimiž ho poslal, a všechna znamení, kterými ho pověřil.
> <sup>29</sup>Pak šel Mojžíš s Áronem a shromáždili všechny izraelské starší.
> <sup>30</sup>Áron vyřídil všechna slova, která mluvil Hospodin k Mojžíšovi, a Mojžíš učinil před očima lidu ona znamení.
> <sup>31</sup>A lid uvěřil. Když slyšeli, že Hospodin navštívil Izraelce a že pohleděl na jejich ujařmení, padli na kolena a klaněli se.

### Reflexe

Uvažujme o dvou hlavních postavách knihy Exodus. První, Mojžíš, zná své postavení před Pánem. Není povýšený
ani arogantní. Zachovává si svou důstojnout a je mu dokonce dána výsada od Boha. Na druhé straně stojí faraon, tak
povýšený a arogantní, že dokonce prohlásí sebe samého za božského a jeho podřízení ho takto musí přijímat. Bůh
nakonec zničí faraonovo potomstvo a jeho dynastii a dokazuje tak faraonovi, že je pouhý člověk.

Dnešní muži často napodobují faraona. Jen málo z nich by se nestoudně prohlásilo za božské, ale mnoho z nich se
tak chová. Určují si svou vlastní pravdu, nastavují svůj vlastní směr, odmítají se spoléhat na Boha a žijí svrchovaný
život. Od Adamova pádu má člověk vzpupné srdce. Izraelci tohoto příběhu nejsou výjimkou. Budou muset být
poučeni: čtyřicet let v poušti není procházka. Bůh pošle svůj lid do poušte, aby se naučil být na Něm závislý, plně se
na Něj spolehnout. Musí pochopit, že Bůh je Bůh a že oni jsou jeho prvorozenými syny.

Člověk je schopen mnoha velkolepých činů, ale Boží syn je schopen mnohem, mnohem více. Těchto devadesát dní
nabízí skvělou příležitost, jak svůj život nasměrovat k Bohu. Vzdejte se svého vzpurného srdce. Oblečte nového
člověka, jako milovaný syn pozoruhodného Otce, který se o vás nejen postará, ale také vám pomůže stát se
spolehlivým, nezištným a svobodným mužem pro druhé.

Zvažte svůj vlastní vztah s Bohem. Vidíte Boha jako svého Otce a žijete svůj vztah k Němu jako takovému?
Obracíte se na něj často, jako se dítě obrací na svého otce? Přineste dnes tyto otázky do své svaté hodiny.
