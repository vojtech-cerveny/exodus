## Den 80 - PODOBNÍ BOHU

### Týdenní aktivity (ukazatelé cesty)

1. Znovu se zavázejte k dennímu rozjímání
1. V něm se vám v následujících posledních dvou týdnech mnoho objasní. Buďte oddaným bratrstvem. Rozjímání vám pomůže pochopit, kam vás Slovo vede. Také vám naznačí poslední kroky na cestě ke Dni 91. Teď by pro vás či vaše bratry bylo dost smutné sejít z cesty.
1. Pokračujte ve svém závazku ke Slovu
1. Ačkoli se kniha Exodus pomalu uzavírá, příběh Izraelitů v poušti zůstává nedokončený. Následujte Slovo, až vás povede od knihy Exodus k dalším třem navazujícím knihám: Leviticus, Numeri a Deuteronomium.
1. Upevněte svůj plán pro Den 91
1. Den 91 se kvapem blíží, i když jste stále ještě v těchto posledních týdnech očišťováni. Nemá-li vaše bratrstvo žádný plán pro aktivní službu vaší farnosti a rodinám ve Dni 91, nic se neuskuteční. Naplánujte si, že si jako bratrstvo odpočinete na čtrnáct dní po skončení Exodu 90. Poté si naplánujte pokračování vašich setkání. Tato časová oběť ponese mnoho ovoce pro vás, vaši rodinu, vaše bratrstvo i vaši farnost. Nezahoďte prosím tuto šanci.
1. Rozdávejte/sdílejte radost
1. Jestli se vám tento týden podařilo pěstovat radost skrze vděčnost a naději, šiřte ji dál ve svém bratrstvu. Je možné, že ne všichni vaši bratři jsou na stejné úrovni radosti. Pomozte jim pěstovat vděčnost a naději. Sdílejte s nimi tento týden radost.

#### Modlitba

Modlete se, aby Pán osvobodil vás a vaše bratrství.
Modleme se za svobodu všech mužů v exodu, stejně tak, jako se oni modlí za vás.
Ve jménu Otce i Syna i Ducha svatého … Otče náš… Ve jménu Otce i Syna i Ducha svatého … Amen.

### Čtení na den

**Exodus 34,29-35**

> <sup>29</sup>Když pak Mojžíš sestupoval z hory Sínaje, měl při sestupu z hory desky svědectví v rukou. Mojžíš nevěděl, že mu od rozhovoru s Hospodinem září kůže na tváři.
> <sup>30</sup>Když Áron a všichni Izraelci uviděli, jak Mojžíšovi září kůže na tváři, báli se k němu přistoupit.
> <sup>31</sup>Ale Mojžíš je zavolal, i vrátili se k němu Áron a všichni předáci pospolitosti a Mojžíš k nim promluvil.
> <sup>32</sup>Potom přistoupili všichni Izraelci a on jim přikázal všechno, o čem s ním Hospodin mluvil na hoře Sínaji.
> <sup>33</sup>Když k nim Mojžíš přestal mluvit, dal si na tvář závoj.
> <sup>34</sup>Kdykoli Mojžíš vstupoval před Hospodina, aby s ním mluvil, odkládal závoj, dokud nevyšel. Pak vycházel, aby k Izraelcům mluvil, co mu bylo přikázáno.
> <sup>35</sup>Izraelci spatřili Mojžíšovu tvář a viděli, jak mu kůže na tváři září. Proto si Mojžíš dával na tvář závoj, pokud nešel mluvit s Hospodinem.

### Reflexe

V dnešním úryvku z Písma Mojžíš sestupuje z hory po čtyřiceti dnech a nocích modlitby a půstu před Hospodinem. Byl to druhý
čtyřicetidenní úsek Mojžíše na hoře Sinaj (první byl právě před incidentem se zlatým teletem). Mojžíš se tedy po osmdesáti dnech
modlitby a postu stává Bohu natolik podobným, že ostatní mohou v jeho tváři vidět Boží slávu.

Bytí v Pánově přítomnosti nás mění. Mojžíš strávil tolik času blízko Hospodina, že nejen jeho mysl a srdce, ale i jeho tvář vyzařuje
Boží slávu. Když lidé viděli Mojžíšovu tvář, neviděli už jen Mojžíšovo tělo – viděli v hmatatelné blízkosti i Boží slávu. Podívejte
se na životy svatých. Tyto osobnosti také strávily tolik času v Pánově blízkosti, že se staly podobnými Bohu a Jeho slávě. Když
čteme o životech svatých a slyšíme o jejich velkých činech, můžeme zahlédnout nejen kousek jejich ctnostného lidství, ale také
kousek Boží slávy.

Dnes jste již také vy strávili osmdesát dní v modlitbě a půstu před Bohem. Toto načasování není náhodou. Zeptejte se své
manželky, nejlepšího kamaráda, či kolegy, jestli jste se stali natolik podobni Bohu, že mohou vidět aspoň kousek Jeho slávy, když
na vás pohlédnou. Jestli této otázce rozumí, a pokud k vám budou upřímní, pravděpodobně odpoví „ano“.

Možná jste byli disciplínám Exodu 90 naprosto věrní. Možná jste ale podváděli, vymlouvali se, nebo jednoduše vymazali některé
disciplíny ještě na začátku. Nehledě na to, jak jste na tom, právě jste strávili osmdesát dní před Pánem, tak či onak. To není pouze
velký úspěch, ale opravdu proměňující zkušenost.

Popovídejte si dnes s Hospodinem o tom, jak proměnil vaši mysl, vaše srdce a váš způsob života, abyste se Mu více podobali.
Nebojte se tyto změny zapsat, takže budete moct i nadále žít v souladu s touto milostí. Poděkujte Pánu za tyto změny. A dnes Mu
dovolte, aby váš život stále proměňoval, abyste se Mu podobali, takže ve vás ostatní budou moci vidět Boží slávu ještě zřetelněji,
kdykoli vás uvidí.
