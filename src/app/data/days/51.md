## Den 51 - SPRAVEDLIVÁ OMLUVA

### Úkony (ukazatelé cesty)

1. Stále prahněte po svobodě (mějte stále touhu po vaší svobodě)
1. Satan si nepřeje, abyste prahli po svobodě. Raději by byl, kdybyste toužili po pohodlí a upadli zpět do otroctví. Po tisíciletí se Satan snažil přesvědčit Boží lid, že Mojžíšovy zákony nám upírají svobodu nebo štěstí. Ať váš anděl strážný řekne Satanovi, že na tento jeho starý trik už neskočíte. Budete-li dodržovat Boží zákony, Boží zákony vás zanechají ve svobodě. Držte se plánu a zůstanete svobodní.
1. Držte se disciplín
1. Věrně dodržované disciplíny se staly jednoduššími. Disciplíny, u kterých jste podváděli, nebo si je zlehčovali, zůstaly náročné a dráždivé. Nyní na začátku postu je čas zdvojnásobit svoje úsilí. Jestliže se vám dařilo, udržte si to. Pokud jste podváděli, řekněte o tom své kotvě a svému bratrstvu. Rozhodněte se vykonávat všechny disciplíny s láskou k Pánu a čistší touhou po svobodě.
1. Víte, kde je vaše kotva
1. Je zlomený a ztracený v poušti sledování sportů, sociálních sítí, nebo se opírá o jídlo a pití? Nalezněte jej a v lásce si s ním promluvte. Přiveďte ho zpátky. Dodržujte s ním denní komunikaci. Teď je ta pravá chvíle se s ním zkontaktovat. Bez ohledu na to, jak brzy ráno nebo pozdě večer je, napište mu. Čte-li svá rozjímání, pochopí to.

#### Modlitba

Modlete se, aby Pán osvobodil vás a vaše bratrství.
Modleme se za svobodu všech mužů v exodu, stejně tak, jako se oni modlí za vás.
Ve jménu Otce i Syna i Ducha svatého … Otče náš… Ve jménu Otce i Syna i Ducha svatého … Amen.

### Čtení na den

**Exodus 21,33-22,6**

> <sup>33</sup>Když někdo odkryje nebo vyhloubí studnu a nepřikryje ji, takže do ní spadne býk nebo osel,
> <sup>1</sup>Jestliže je zloděj přistižen při vloupání a je zbit, takže zemře, nebude lpět krev na tom, kdo ho ubil.
> <sup>2</sup>Jestliže se to však stane po východu slunce, krev na něm bude lpět. Zloděj musí poskytnout plnou náhradu. Jestliže nic nemá, bude prodán za hodnotu ukradeného.
> <sup>3</sup>Jestliže se u něho vskutku nalezne to, co ukradl, živé, ať je to býk či osel nebo ovce, poskytne dvojnásobnou náhradu.
> <sup>4</sup>Když někdo nechá spást cizí pole nebo vinici tím, že pustí svůj dobytek, aby se pásl na jiném poli, poskytne náhradu z nejlepšího, co je na jeho poli a na jeho vinici.
> <sup>5</sup>Když vypukne oheň a zachvátí trní a sežehne požaté nebo ještě stojící obilí nebo pole, poskytne ten, kdo požár zavinil, plnou náhradu.
> <sup>6</sup>Když někdo svěří svému bližnímu k opatrování stříbro nebo předměty a ty budou z domu toho muže ukradeny, poskytne zloděj, bude-li přistižen, dvojnásobnou náhradu.

### Reflexe

Spravedlnost je definována jako „vracet člověku jeho dluh“. S tímto vědomím si uvědomme dvě důležité věci: Zaprvé,
tento úryvek omezuje výši odškodnění pro osobu, která utrpěla ztrátu. Jinými slovy to znamená, že člověk, který utrpěl
nějakou škodu, nemohl požadovat nespravedlivou restituci. Zadruhé, vinná strana je povinna udělit spravedlivé
odškodnění každému, kdo byl poškozen. Pro člověka 21. století to znamená, že pokud jsme někomu nějak ublížili,
bude od nás požadováno, abychom k stížnostem přistupovali poctivě a spravedlivě.

Uprostřed chaotického a zaneprázdněného života je pravděpodobné, že aniž bychom chtěli, ublížili jsme ostatním (ať
už rodičům, sourozencům, choti, dětem, spolufarníkům, přátelům, nebo kolegům). Musíme se snažit být s nimi
spravedlivě usmířeni. Tak jako je naše smíření s Bohem skrze svátost smíření nutné pro naši úplnou svobodu, tak je to i
s našimi blízkými.

Ve vaší dnešní svaté hodině si vzpomeňte na někoho, komu dlužíte omluvu. Předneste to Pánu a hledejte Jeho vůli.
Nehledě na to, kolik odvahy budete potřebovat na splnění Boží vůle, vězte, že Bůh vám dá dost své milosti na to,
abyste Jeho vůli vykonali.

(Pokud se zdá, že žádost obdržená od Pána by mohla otevřením starých ran způsobit škodu, vyhledejte radu. Zeptejte
se svých bratří na jejich názor nebo to předneste svému duchovnímu vůdci. Rada je velkým darem, který jsme dostali
jako členové Těla Kristova. Pomáhá nám zjistit, jestli slova, která dostaneme v modlitbě, jsou opravdu od Pána.)
