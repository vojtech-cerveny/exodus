## Den 5 - MUŽ PRO OSTATNÍ

### Úkony (ukazatelé cesty)

1. Vzdejte se kontroly
1. Disciplíny Exodus 90 vám poskytují příležitost vzdát se kontroly nad svým životem a předat ji Bohu. Učte se nově svěřovat kontrolu do Božích rukou. Jako by rytíř položil svůj meč na oltář a na oplátku by obdržel Boží moc, musíte udělat totéž.
1. Zavázat se k vašemu bratrstvu
1. Tahle cesta je těžká. Budete vyzkoušeni a testováni. Budete potřebovat své bratry a oni budou potřebovat vás. Týdenní setkání jsou nutností. Modlete se jako Izraelité, kteří byli zachráněni jako kmen (a ne jednotlivě), aby Bůh vysvobodil vaše společenství a také všechny lidi, kteří čekají na vysvobození ze závislosti, sobectví, apatie a ovládání.
1. Najít si čas pro každodenní modlitbu
1. Strávit hodinu času v modlitbě každý den. Pokud je to nemožné, trávit co nejvíce času, jak je to možné, s minimálně dvaceti minutami tiché modlitby denně. Je dobré si naplánovat konkrétní čas během dne, nebo toho pravděpodobně zanecháte.
1. Buďte radostní
1. Přijali jste Kristův plán svobody. Ano, bude to těžké, ale to by vás nemělo zarmoutit. Spíše se těšte z naděje na svobodu, která vás čeká. Boží pozvání do tohoto duchovního cvičení by vám mělo přinést bohatou radost.
1. Každou noc zkoumejte svůj den
1. Exodus 90 obsahuje mnoho disciplín, na které můžete každým dnem odpovídat „ano“. Na konci každého dne před usnutím si nalezněte čas na to, abyste si prošli a zkoumali svůj den. To vám pomůže nejen úspěšně přistupovat na jednotlivé disciplíny, ale také vám pomůže vidět váš pokrok, který jste udělali na cestě ke svobodě. (Jak na to se dozvíte v příručce Exodu v sekci „Jak se modlit noční examen“).Možná verze Examenu přímo zde.

#### Modlitba

Modlete se, aby Pán osvobodil vás a vaše bratrství.
Modleme se za svobodu všech mužů v exodu, stejně tak, jako se oni modlí za vás.
Ve jménu Otce i Syna i Ducha svatého … Otče náš… Ve jménu Otce i Syna i Ducha svatého … Amen.

### Čtení na den

**Exodus 2,11-25**

> <sup>11</sup>V oněch dnech, když Mojžíš dospěl, vyšel ke svým bratřím a viděl jejich robotu. Spatřil nějakého Egypťana, jak ubíjí Hebreje, jednoho z jeho bratří.
> <sup>12</sup>Rozhlédl se na všechny strany, a když viděl, že tam nikdo není, ubil Egypťana a zahrabal do písku.
> <sup>13</sup>Když vyšel druhého dne, spatřil dva Hebreje, jak se rvali. Řekl tomu, který nebyl v právu: „Proč chceš ubít svého druha?“
> <sup>14</sup>Ohradil se: „Kdo tě ustanovil nad námi za velitele a soudce? Máš v úmyslu mě zavraždit, jako jsi zavraždil toho Egypťana?“ Mojžíš se ulekl a řekl si: „Jistě se o věci už ví!“
> <sup>15</sup>Farao o tom vskutku uslyšel a chtěl dát Mojžíše zavraždit. Ale Mojžíš před faraónem uprchl a usadil se v midjánské zemi; posadil se u studny.
> <sup>16</sup>Midjánský kněz měl sedm dcer. Ty přišly, vážily vodu a plnily žlaby, aby napojily stádo svého otce.
> <sup>17</sup>Tu přišli pastýři a odháněli je. Ale Mojžíš vstal, ochránil je a napojil jejich stádo.
> <sup>18</sup>Když přišly ke svému otci Reúelovi, zeptal se: „Jak to, že jste dnes přišly tak brzo?“
> <sup>19</sup>Odpověděly: „Nějaký Egypťan nás vysvobodil z rukou pastýřů. Také nám ochotně navážil vodu a napojil stádo.“
> <sup>20</sup>Reúel se zeptal svých dcer: „Kde je? Proč jste tam toho muže nechaly? Zavolejte ho, ať pojí chléb!“
> <sup>21</sup>Mojžíš se rozhodl, že u toho muže zůstane, a on mu dal svou dceru Siporu za manželku.
> <sup>22</sup>Ta porodila syna a Mojžíš mu dal jméno Geršóm (to je Hostem-tam). Řekl: „Byl jsem hostem v cizí zemi.“
> <sup>23</sup>Po mnoha letech egyptský král zemřel, ale Izraelci vzdychali a úpěli v otročině dál. Jejich volání o pomoc vystupovalo z té otročiny k Bohu.
> <sup>24</sup>Bůh vyslyšel jejich sténání, Bůh se rozpomněl na svou smlouvu s Abrahamem, Izákem a Jákobem,
> <sup>25</sup>Bůh na syny Izraele pohleděl, Bůh se k nim přiznal.

### Reflexe

Muži jsou v tom nejlepším, když jsou skutečně „muži pro druhé“. Zralý a sebeovládající se muž, který je zformovaný Boží rukou, má velkou moc, která vychází z nového života v něm.
Ale to, co dělá muže skutečně velkým, je jeho ochota sloužit druhým, používat svou moc/sílu pro druhé - ať už je to jeho žena, děti, bratři, sousedé, církev nebo země. V moderní době jsme upadli do zlozvyku dávat na první místo své vlastní potřeby a touhy, a až na druhé, pokud vůbec, brát v úvahu potřeby ostatních.

V dnešním úryvku z Písma vidíme Mojžíše, jak je solidární s chudými a utlačovanými a jak využívá svou mladickou moc k tomu, aby zasáhl a pomohl druhým. Vidí, že dcery Reuela (Jethra) se nedokážou samy o sebe postarat a postavit se proti darebáckým pastýřům.
Když se zaměříme na péči, podporu a obranu slabších a potřebných, Bůh si nás a naši sílu může použít a použije pro dobro druhých. Brzy se o tom přesvědčíme, až Bůh udělá z Mojžíše velkého osvoboditele a soudce svého lidu.

Dnes a denně se musíme odpoutávat od současných kulturních zvyklostí a rozhodnout se (v případě potřeby každý den) překonat své vlastní potřeby ve prospěch lidí kolem nás.
Během dnešní modlitby se ptejte sami sebe: „Kdo je na vás závislý? Kdo od vás hledá ochranu nebo pomoc tváří v tvář životním nespravedlnostem a nebezpečím? Kdo se vám svěřil v naději, že mu budete pevnou oporou, mužem, na kterého je spolehnutí? Kdo vám věří, že nebudete jen přihlížet, když bude potřeba se angažovat, a to i když to pro vás bude nepohodlné?

Život má skutečně smysl a význam, když se velkoryse věnujeme druhým, nějaké věci nebo církvi.
Jste ochotni takový život žít? Jste ochotni vykročit vpřed a být mužem pro ostatní?
