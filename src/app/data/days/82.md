## Den 82 - BOHEM VYVOLENÍ MUŽI

### Úkony (ukazatelé cesty)

1. Znovu se zavázejte k dennímu rozjímání
1. V něm se vám v následujících posledních dvou týdnech mnoho objasní. Buďte oddaným bratrstvem. Rozjímání vám pomůže pochopit, kam vás Slovo vede. Také vám naznačí poslední kroky na cestě ke Dni 91. Teď by pro vás či vaše bratry bylo dost smutné sejít z cesty.
1. Pokračujte ve svém závazku ke Slovu
1. Ačkoli se kniha Exodus pomalu uzavírá, příběh Izraelitů v poušti zůstává nedokončený. Následujte Slovo, až vás povede od knihy Exodus k dalším třem navazujícím knihám: Leviticus, Numeri a Deuteronomium.
1. Upevněte svůj plán pro Den 91
1. Den 91 se kvapem blíží, i když jste stále ještě v těchto posledních týdnech očišťováni. Nemá-li vaše bratrstvo žádný plán pro aktivní službu vaší farnosti a rodinám ve Dni 91, nic se neuskuteční. Naplánujte si, že si jako bratrstvo odpočinete na čtrnáct dní po skončení Exodu 90. Poté si naplánujte pokračování vašich setkání. Tato časová oběť ponese mnoho ovoce pro vás, vaši rodinu, vaše bratrstvo i vaši farnost. Nezahoďte prosím tuto šanci.
1. Rozdávejte/sdílejte radost
1. Jestli se vám tento týden podařilo pěstovat radost skrze vděčnost a naději, šiřte ji dál ve svém bratrstvu. Je možné, že ne všichni vaši bratři jsou na stejné úrovni radosti. Pomozte jim pěstovat vděčnost a naději. Sdílejte s nimi tento týden radost.

#### Modlitba

Modlete se, aby Pán osvobodil vás a vaše bratrství.
Modleme se za svobodu všech mužů v exodu, stejně tak, jako se oni modlí za vás.
Ve jménu Otce i Syna i Ducha svatého … Otče náš… Ve jménu Otce i Syna i Ducha svatého … Amen.

### Čtení na den

**Exodus 38,21-26**

> <sup>21</sup>Toto jsou ti, kdo byli povoláni k službě u příbytku, u příbytku svědectví, pověření na Mojžíšův rozkaz lévijskou službou za dozoru Ítamara, syna kněze Árona:
> <sup>22</sup>Besaleel, syn Uríův, vnuk Chúrův z pokolení Judova, zhotovil všechno, co Hospodin Mojžíšovi přikázal.
> <sup>23</sup>S ním Oholíab, syn Achísamakův z pokolení Danova, řemeslník, umělec, zhotovující výšivky z látky purpurově fialové, nachové a karmínové a z jemného plátna.
> <sup>24</sup>Všechno zlato, zpracované při tom díle, při celém díle na svatyni, bylo zlato obětované podáváním, dvacet devět talentů a sedm set třicet šekelů podle váhy určené svatyní.
> <sup>25</sup>Stříbra bylo od těch, kdo byli z pospolitosti povoláni k službě, sto talentů a tisíc sedm set sedmdesát pět šekelů podle váhy určené svatyní.
> <sup>26</sup>Půl šekelu na hlavu, polovina šekelu podle váhy určené svatyní, za každého, kdo přešel mezi ty, kteří byli povoláni do služby od dvacetiletých výše, za šest set tři tisíce a pět set padesát mužů.

### Reflexe

Když pokračujeme ve čtení Exodu, do popředí vystupuje jistý vzorec: Bůh se znova a znova navrací k malé skupince
mužů. Přestože při sčítání lidu bylo napočítáno 603 550 lidí (a to jen mužů nad dvacet let), Bůh si vybírá jen několik
vyvolených. Ukazuje na každého jmenovitě, aby dokončili Jeho posvátné dílo.

Ve většině katolických farností po celém světě můžeme pozorovat, jak si Bůh volí určité lidi. Zdá se, jako by Bůh
věděl, kdo na jeho volání odpoví – a kdo ne. Používá tyto osoby, které ochotně odpovídají na eho výběr a spolupracují
na dokončení posvátných věcí, jaké po nich žádá. Musíme usilovat o to být lidmi, na které se Bůh může spolehnout.
Bůh by samozřejmě mohl dokončit vše svými silami; on člověka nepotřebuje k dokončení ničeho. Z lásky se však
rozhodl své děti do svých aktivit zapojit. Buďte připraveni a ochotni s Bohem spolupracovat.

Řekli jste své ano k následování Boha tímto devadesátidenním plánem ke svobodě. Zamyslete se teď, když máte před
sebou posledních osm dnů, nad Božím úmyslem pozvat vás k tomuto duchovnímu cvičení. Myslíte si, že Bůh bude na
konci těchto devadesáti dnů hotov s vaší přeměnou v lepšího člověka? Ani náhodou. Vševědoucí Bůh má s vámi a vaší
rodinou daleko úžasnější plán. Získání svobody je z něj pouze jedním kouskem.

Popovídejte si dnes s Pánem o tom, jak hodlá využít modlitbu, askezi a bratrství pro pokračování vaší přeměny v ještě
lepšího člověka pro vaši rodinu a farnost.
