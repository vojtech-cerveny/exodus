## Den 50 - ZVOLIT SI MILOSRDENSTVÍ

### Týdenní aktivity (ukazatelé cesty)

1. Stále prahněte po svobodě (mějte stále touhu po vaší svobodě)
1. Satan si nepřeje, abyste prahli po svobodě. Raději by byl, kdybyste toužili po pohodlí a upadli zpět do otroctví. Po tisíciletí se Satan snažil přesvědčit Boží lid, že Mojžíšovy zákony nám upírají svobodu nebo štěstí. Ať váš anděl strážný řekne Satanovi, že na tento jeho starý trik už neskočíte. Budete-li dodržovat Boží zákony, Boží zákony vás zanechají ve svobodě. Držte se plánu a zůstanete svobodní.
1. Držte se disciplín
1. Věrně dodržované disciplíny se staly jednoduššími. Disciplíny, u kterých jste podváděli, nebo si je zlehčovali, zůstaly náročné a dráždivé. Nyní na začátku postu je čas zdvojnásobit svoje úsilí. Jestliže se vám dařilo, udržte si to. Pokud jste podváděli, řekněte o tom své kotvě a svému bratrstvu. Rozhodněte se vykonávat všechny disciplíny s láskou k Pánu a čistší touhou po svobodě.
1. Víte, kde je vaše kotva
1. Je zlomený a ztracený v poušti sledování sportů, sociálních sítí, nebo se opírá o jídlo a pití? Nalezněte jej a v lásce si s ním promluvte. Přiveďte ho zpátky. Dodržujte s ním denní komunikaci. Teď je ta pravá chvíle se s ním zkontaktovat. Bez ohledu na to, jak brzy ráno nebo pozdě večer je, napište mu. Čte-li svá rozjímání, pochopí to.

#### Modlitba

Modlete se, aby Pán osvobodil vás a vaše bratrství.
Modleme se za svobodu všech mužů v exodu, stejně tak, jako se oni modlí za vás.
Ve jménu Otce i Syna i Ducha svatého … Otče náš… Ve jménu Otce i Syna i Ducha svatého … Amen.

### Čtení na den

**Exodus 21,12-32**

> <sup>12</sup>Kdo někoho uhodí a ten zemře, musí zemřít.
> <sup>13</sup>Neměl-li to v úmyslu, ale Bůh dopustil, aby to jeho ruka způsobila, určím ti místo, kam se uteče.
> <sup>14</sup>Když se však někdo opováží lstivě zavraždit svého bližního, vezmeš ho i od mého oltáře, aby zemřel.
> <sup>15</sup>Kdo uhodí svého otce nebo matku, musí zemřít.
> <sup>16</sup>Kdo někoho ukradne, ať už jej prodá nebo jej u něho naleznou, musí zemřít.
> <sup>17</sup>Kdo zlořečí svému otci nebo matce, musí zemřít.
> <sup>18</sup>Když se muži dostanou do sporu a jeden druhého uhodí kamenem nebo pěstí, ale on nezemře, nýbrž je upoután na lůžko
> <sup>19</sup>a zase vstane a může vycházet o holi, bude pachatel bez viny; poskytne pouze náhradu za jeho vyřazení z práce a zajistí mu léčení.
> <sup>20</sup>Jestliže někdo uhodí svého otroka nebo otrokyni holí, takže mu zemřou pod rukou, musí být usmrcený pomstěn.
> <sup>21</sup>Jestliže však vydrží den či dva, nebude pomstěn, neboť byl jeho majetkem.
> <sup>22</sup>Když se muži budou rvát a udeří těhotnou ženu, takže potratí, ale nepřijde o život, musí pachatel zaplatit pokutu, jakou mu uloží muž té ženy; odevzdá ji prostřednictvím rozhodčích.
> <sup>23</sup>Jestliže o život přijde, dáš život za život.
> <sup>24</sup>Oko za oko, zub za zub, ruku za ruku, nohu za nohu,
> <sup>25</sup>spáleninu za spáleninu, modřinu za modřinu, jizvu za jizvu.
> <sup>26</sup>Když někdo udeří do oka svého otroka nebo otrokyni a vyrazí mu je, v náhradu za oko ho propustí na svobodu.
> <sup>27</sup>Jestliže vyrazí zub svému otroku nebo otrokyni, v náhradu za zub ho propustí na svobodu.
> <sup>28</sup>Když býk potrká muže nebo ženu, takže zemřou, musí být býk ukamenován a jeho maso se nesmí jíst; majitel býka však bude bez viny.
> <sup>29</sup>Jestliže však jde o býka trkavého již od dřívějška a jeho majitel byl varován, ale nehlídal ho, a býk usmrtí muže nebo ženu, bude býk ukamenován a také jeho majitel zemře.
> <sup>30</sup>Jestliže mu bude uloženo výkupné, dá jako výplatu za svůj život všechno, co mu bude uloženo.
> <sup>31</sup>Jestliže býk potrká syna nebo dceru, bude s ním naloženo podle téhož právního ustanovení.
> <sup>32</sup>Jestliže býk potrká otroka nebo otrokyni, dá majitel býka třicet šekelů stříbra jejich pánu a býk bude ukamenován.

### Reflexe

Po staletí byla tato pasáž, kterou znají křesťané i ateisté, používána k ospravedlnění nesčetných krutých odvetných činů. To je
ovšem hluboce chybná interpretace těchto textů. Spíše než vystupňování násilností mají tyto řádky za cíl omezit nebo zcela
zabránit násilí.

Namísto čtení tohoto úryvku z pohledu oběti si jej přečtěte tak, jak byl zamýšlen – z pohledu možného agresora. S tím si přečtěte i
tu nejznámější část: „Jestliže způsobíte svým jednáním nějakou škodu, potom dáte život za život, oko za oko, zub za zub…“ Tento
úryvek je především varováním pro všechny, kteří jsou v pokušení k agresi.

Tato pasáž poskytuje také varování oběti. Omezuje „návratnost“ za chyby a poskytuje směrnici ke spravedlivému. Tím pádem
může být tento úryvek chápán jako předzvěst Ježíšova učení, který mluví k oběti přímo: „Slyšeli jste, že bylo řečeno: ‚Oko za oko,
zub za zub.‘ Já však vám pravím, abyste se zlým nejednali jako on s vámi; ale kdo tě uhodí do pravé tváře, nastav mu i druhou; a
tomu, kdo by se chtěl s tebou soudit o košili, nech i svůj plášť. Kdo tě donutí k službě na jednu míli, jdi s ním dvě,“ (Mt 5,38-41).
Dokonce i spravedlnost povolená v Knize Exodus je v Božích očích méně žádoucí než milosrdenství.

Zamyslete se nad tím, v jakých situacích bojujete zvolit si milosrdenství oproti spravedlnosti. Mohlo by to být v autě, ve frontě do
letadla nebo i u vás doma. Předneste to dnes Pánu. Poproste Jej, aby vás naučil, jaký má milosrdenství přínos.
